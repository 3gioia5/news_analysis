기사 제목,발행일,내용,언론사,출처
"«Hellbound», la nuova «Squid Game»? Un altro horror sud-coreano sbanca Netflix",25 novembre 2021,"Un’inspiegabile maledizione in formato video incolla allo schermo milioni di utenti occidentali: come drogati dal sangue, non possono fare a meno di scene sempre più splatter, trame sempre più nichiliste, poteri sempre più sanguinosi, e ne vogliono ancora e ancora. La dipendenza è così forte che non li scoraggia nemmeno l’audio: i filmati dell’orrore sono solamente in coreano (per chi non si rassegna c’è al massimo il doppiaggio in inglese). Ha un che di trama horror, a sua volta, la cronaca dell’ascesa irresistibile di Squid Game prima, e ora della serie ancora più violenta e cupa Hellbound , sempre sudcoreana, ora ai vertici delle classifiche d’ascolto in streaming. Dopo 46 giorni consecutivi in cui la più vista di tutte le serie Netflix è stata Squid Game, ora il primato mondiale va a Hellbound , sei puntate di orrore in cui tre terrificanti demoni dall’aria di scimmioni, annunciati da un «angelo profeta», vanno a prendere a casa le persone che hanno peccato e le uccidono sulla pubblica piazza con violenze molto scenografiche. Netflix dichiara che è stata vista, in tutto il mondo, per 781 milioni di ore. È uscita da 5 giorni.
I dati d’ascolto di Netflix sono a lungo stati coperti dal più assoluto — e controverso — mistero. Da poco la piattaforma ha acconsentito a divulgare ogni settimana una «top 10» dei film e delle serie più visti nel mondo, e anche una mappa degli ascolti scorporati per Paese. In Italia questa settimana spadroneggia, per esempio, la serie di Zerocalcare Strappare lungo i bordi. Ma in 35 classifiche nazionali la più vista sarebbe proprio Hellbound, ai primi posti in circa 80 Paesi.

Hellbound è diretta da Yeong San-ho, la cui opera più celebre in Europa è il film Train to Busan in cui nel 2016 pronosticava un virus misterioso e un lockdown in tutta la Corea del Sud. La trama di Hellbound è cupa: già nei primi tre minuti assistiamo a una «dimostrazione» (della legge divina) cioè all’arrivo di tre demoni dalle fattezze scimmiesche che uccidono e carbonizzano le loro vittime, cioè uomini che hanno «peccato» e a cui nei giorni precedenti è apparso un «angelo Profeta» a comunicare ora e giorno dell’esecuzione. Attorno a questi fenomeni diventa ben presto nota una setta paracristiana, quella della «Nuova Verità», con leader carismatici e — quasi da subito — frange estremiste di violenti picchiatori. La società coreana, terrorizzata, diventa rapidamente una società di fanatici religiosi e bigotti.

Ma che cosa, in storie come questa o quella di Squid Game, tiene incollati allo schermo milioni di spettatori occidentali? Gli ingredienti di un successo sono sempre misteriosi. Eppure il successo del «K-Drama», cioè del cinema sudcoreano — spesso di genere, ma non sempre, pensiamo al film da Oscar Parasite — che è uno dei veri fenomeni globali di spettacolo degli ultimi anni, sembra in gran parte un successo annunciato. O almeno preparato da quello, in corso da almeno dieci anni, del «K-pop», la musica di band giovanissime come i Bts e le Blackpink, di tale successo da essersi di recente anche quotate in borsa. Per fare un esempio della magnitudo (anche economica) del fenomeno: nel prossimo decennio, secondo uno studio dello Hyundai Research Institute, 30 miliardi di dollari arriveranno al Pil del Paese solo dai Bts. Un fortissimo mercato interno che spinge la produzione, e quindi l’export: è — più o meno — la ricetta del successo planetario dello showbusiness della Corea del Sud.",corriere della sera,https://www.corriere.it/esteri/21_novembre_25/hellbound-nuova-squid-game-altro-horror-sud-coreano-sbanca-netflix-334eaa92-4dd3-11ec-aa55-94e0c30ae027.shtml
"Corea, che passione",7 novembre 2021,"Squid Game, la serie televisiva dei record, amata infinitamente dal pubblico ma oggetto di critiche per le tematiche e la possibile emulazione da parte dei più giovani, ha scatenato una vera e propria Corea-mania anche qui in Veneto. Facendo un passo indietro, il serial di Hwang Dong-hyuk, declinato in nove episodi su Netflix, racconta di un gruppo di persone che rischiano la vita in un gioco di sopravvivenza per arrivare a un montepremi finale milionario. Sullo sfondo, ma motore della narrazione, l’affresco di una Corea del Sud tra disparità socio-economiche e difficoltà giovanili. Giochi dell’infanzia come «uno, due, tre stella» diventano questione di vita o di morte. Ad Halloween era impossibile non imbattersi in maschere a tema (la tuta rossa con cappuccio o la «divisa» verde dei giocatori).

Al parco di San Giuliano
Tendenza che si potrà toccare con mano domenica al parco San Giuliano di Mestre grazie all’Erasmus Student Network di Venezia che ha voluto organizzare un pomeriggio di «Squid GamESN». «Purtroppo chi vincerà non diventerà milionario, ma almeno tutti i partecipanti possono stare tranquilli che non rischieranno la vita», assicurano gli organizzatori, confermando sfide al tiro alla fune e a «uno, due, tre stella». Per i vincitori non ci saranno i 45,6 miliardi di won ma un premio top secret. «Squid Game» ha fatto da traino per tutta la cultura, tradizionale e pop, della Sud Corea, dalla musica al cinema (ma ci aveva già pensato la pioggia di Oscar per Parasite) fino alla cucina e all’arte.


Musica e dance cover
Popolarissimo è il K-Pop, non solo musica e star, ma anche «dance cover», tendenza che non implica il canto, ma solo la danza e la riproposizione di complesse ed esuberanti coreografie da parte di singoli e gruppi. Ecco che tra le crew più importanti italiane c’è Random Age (oltre un milione e mezzo di view sul canale YouTube ufficiale) gruppo padovano (ma con membri da tutto il Veneto) che replica le coreografie dei più importanti gruppi K-Pop ambientando i propri video in tutta la regione.

Cucina
Oltre al pop anche la cucina coreana è sempre più ricercata dopo la serie televisiva. In Veneto si può assaggiare l’arte culinaria sudcoreana originale unicamente in provincia di Venezia. Apprezzatissimo la gestione familiare del ristorante Dokdo di Pianiga, che offre da 13 anni un menù vario che spazia dalle ciotole di bibimbap alle gustose frittate jeon fino all’immancabile kimchi (verdure fermentate) e al bulgogi. Altri ristoranti «doc» sono il Bada di Marghera e il Manna di Mestre. «Squid Game» ha attirato l’attenzione anche sui dalgona, i biscotti di caramello che diventavano una prova del gioco: a proporne la ricetta, con tanto di video tutorial, la pasticceria Dal Corso di Padova che insegna come prepararli a casa.

Arte
Passando all’arte, fino al 19 dicembre si potrà visitare la mostra personale dello scultore Park Eun Sun alla Galleria Contini di Venezia, città dove è di casa anche il celebre direttore d’orchestra Myung-Whun Chung che, il 20 novembre, aprirà la stagione della Fenice con Fidelio di Beethoven.",corriere della sera,https://corrieredelveneto.corriere.it/veneto/cultura-tempo-libero/21_novembre_07/corea-che-passione-2eff9e96-3fc4-11ec-8e0c-4f26c695e023.shtml
"Squid game, anche a Napoli esplode la mania. Anna, 70 anni: «Anche io rapita da queste storie tristi e vere»",9 ottobre 2021,"Nel giro di pochi giorni è diventato uno dei contenuti più virali su scala planetaria, oltre ad essere tra le parole più cliccate su Google. E non si contano le richieste dei giovani di trasformarlo il prima possibile in un vero videogame o magari in un fumetto. Squid Game, la serie tv sudcoreana diretta dal regista di Seul Hwang Dong-hyuk, trasmessa dallo scorso 17 settembre su Netflix, sta letteralmente facendo impazzire chiunque. Un fenomeno amatissimo anche in città. Se ne discute sui social, sui gruppi Facebook e quelli di Whatsapp, per le strade, fuori le scuole, tra i ragazzi e non solo. Come testimonia Anna, pensionata settantenne del centro storico, incollata allo schermo dai nipoti e costretta a rimandare le pulizie perché «un episodio tira l’altro, ma soprattutto perché c’è qualcosa di spaventosamente triste e vero in questa maledetta competizione, qualcosa che riguarda tutti». Dai giovani nerd appassionati di fumetti manga e Fortnite agli influencer su Twitch, passando per gli ultrasessantenni in pantofole e gli studenti universitari. Nessuno sembra resistere al fascino imprevedibile di una serie tv tutt’altro che conciliante, maledettamente distopica e per giunta sottotitolata.

La serie
La storia è ambientata nella Corea del Sud dei giorni nostri e narra le peripezie di 456 persone messe sul lastrico dalla società capitalistica per i motivi più disparati, provenienti perlopiù dai ceti sociali meno agiati. Uomini perseguitati da banche e strozzini vengono infatti invitati uno ad uno da una misteriosa organizzazione a prendere parte a una serie di giochi per bambini con la promessa di una vincita di una cospicua somma di denaro che estingua i loro debiti e cambi per sempre le loro vite. Per l’esattezza 45.600.000.000 won, circa 33 milioni di euro. Tuttavia, in caso di sconfitta ad attenderli sarà una morte a dir poco brutale.

«Ormai, anche su Twitch, non si parla d’altro»
«Il concept del gioco - racconta Alessandra, 28 anni, studentessa di lingue moderne per la comunicazione e la cooperazione internazionale al Suor Orsola Benincasa - ossia violenza/morte usata come intrattenimento, è molto simile ad un anime giapponese che ho visto, Deadman Wonderland. È incredibile. Lo sto consigliando a chiunque, ma ormai l’hanno già visto quasi tutti i miei amici». Ciò che colpisce nella trama di Squid Game (dall’inglese “Gioco del Calamaro”) è innanzitutto la sensazione di assistere a una nuova forma di reality show. Un ibrido tra pellicole fantascientifiche e post apocalittiche come «Hunger Games» di Gary Ross, trasposizione del 2012 dell’omonimo romanzo di fantascienza scritto da Suzanne Collins, e «L’implacabile», film del 1987 diretto da Paul Michael Glaser liberamente tratto dal romanzo «L’uomo in fuga» di Stephen King. Ma c’è di più. Come spiega Ettore, 22 anni, studente di Agraria alla Federico II: «L’umanità dei personaggi e il modo verosimile in cui si rapportano tra loro, mi ha mantenuto coi piedi per terra e mi ha comunicato un’esperienza più simile ad un reality show in cui tifi per il tuo concorrente preferito, piuttosto che un contesto sopra le righe ed esagerato come potrebbe essere un videogioco. Un esempio contrastante potrebbe ad esempio essere Alice in Borderland, altra serie Netflix di origine giapponese che abbraccia un po’ di più l’ambiente assurdo e inverosimile di un videogioco». E aggiunge: «Bisogna rendersi conto che molte produzioni coreane hanno la disparità di rango sociale come incipit, vedi ad esempio in film come Parasite o Snowpiercer. Questo è un elemento che potrebbe far sembrare l’opera poco innovativa, ma che invece la fa sentire vicina a tutti gli spettatori grazie ad un’ottima caratterizzazione dei personaggi. Chi ha il vizio del gioco, chi lavora al limite dello schiavismo, chi invece sente tutte le pressioni di una gioventù da ragazzo prodigio e paga le conseguenze dei fallimenti nella vita: sono tutti profili di personaggi reali e tangibili anche da noi occidentali estranei alla reale problematica della disparità sociale coreana. L’ho trovato molto toccante e mi ha aiutato molto a sintonizzarmi con i personaggi dall’inizio alla fine». C’è poi Donatella, 23 anni, assistente alle vendite in un negozio di giocattoli e un profilo su Twitch, «donutella98», da migliaia di follower, che ha invece colto elementi terzi: «La fotografia è stupenda e c’è una grandissima cura dei dettagli. Ho sentito poi tanta tristezza pensando a cosa la gente è disposta a fare per ricevere soldi. Sono quasi arrivata alla fine e lo consiglierò praticamente a tutti quelli che conosco. Ormai, anche su Twitch, non si parla d’altro». Giulia, 31 anni, studentessa in lingue al Suor Orsola Benincasa, offre invece una chiave di lettura sociale: «L’ho visto come una sorta di studio degli atteggiamenti sociali e di come variano in base ai contesti e alle apparenze. Mi ha fatto riflettere su quanto la società giudichi queste persone come un peso. Quasi nessuno si sarebbe accorto della loro scomparsa, proprio perché sarebbe stata una sorta di sollievo. D’altra parte, ci si rende conto di quanto la società sia malata, perché molti hanno scelto di giocare per guadagnare denaro e risollevarsi, sfruttando la morte degli altri. Inoltre, mostra come anche i più morali possano perdere la testa al cospetto di cifre astronomiche ed essere disposti a fare di tutto pur di arrivare a vincerle. Ma quello che mi ha sconvolto maggiormente è stato proprio veder tornare molti personaggi nel gioco per soldi, pur sapendo cosa significasse e come li avrebbero guadagnati». Intanto, sulla pagina satirica di Facebook da oltre 80mila like, «Circumvesuviana. Guida alle soppressioni e ai misteri irrisolti», si sprecano post ironici e meme di vario tipo, come quello che ritrae il Babbo Natale di piazza Vittoria sostituito tramite fotomontaggio con un pupazzo presente in Squid Game. L’altra faccia di un fenomeno inarrestabile.",corriere della sera,https://corrieredelmezzogiorno.corriere.it/napoli/cronaca/21_ottobre_09/squid-game-anche-napoli-esplode-mania-rapiti-storie-fiction-ma-sembra-reality-show-24956b76-2911-11ec-94a9-c63848a9c50c.노싀
"«Squid Game», tutto quello che c’è da sapere sulla serie coreana che sta conquistando il mondo",6 OTTOBRE 2021,"“Squid Game”, un trionfo inatteso
Senza investire troppo in pubblicità e marketing, la nuova serie tv sudcoreana di Netflix sta scalando tutte le classifiche di visione del mondo. “Squid Game”, disponibile dal 17 settembre scorso, sta infatti diventando un vero e proprio fenomeno, grazie a una qualità produttiva molto alta e a un impianto narrativo capace di risuonare estremamente familiare anche fuori dal suo contesto sociale d’origine. Si prospetta quindi un lento ma stabile processo di decolonizzazione dallo standard hollywoodiano nella serialità televisiva, come dimostrato per esempio dal pubblico nostrano, che sta guardando in massa “Squid Game” anche senza la versione doppiata in italiano.

Effetto “Parasite”
Nel 2019 un altro fenomeno sudcoreano aveva conquistato fama globale grazie al Festival di Cannes e ai Premi Oscar. “Parasite”, il film di Bong Joon-ho, ha infatti aperto la strada del mainstream a un modo di raccontare le storie che non ha paura di utilizzare la violenza, il grottesco e uno certo gusto per il bizzarro, rimanendo allo stesso tempo saldamente ancorato al ritratto del contemporaneo in tutte le sue criticità. Fun fact: il primo protagonista che conosciamo in “Squid Game” fa lo stesso mestiere del padre in “Parasite”, l’autista.

La qualità fa la differenza
“Squid Game” è prima di tutto un’ottima serie, girata e scritta con cura. I personaggi hanno la capacità di convolgere grazie a caratterizzazioni attente e approfondite, sopratutto durante le fasi di socializzazione e coalizzazione. Il tutto è impreziosito da un’estetica che riflette benissimo il contrasto tra la crudeltà messa in scena e l’ambiente dove ha luogo, un mix tra parco giochi, fantasia pop e labirinto per bambini, come per bambini sono i giochi a cui i personaggi sono invitati a partecipare.

Lotta di classe
La trama di “Squid Game” è piuttosto lineare: 456 persone con difficoltà economiche o debiti hanno la possibilità di partecipare a una maratona di giochi, chi vince si porta a casa un montepremi miliardario, chi perde muore. I giochi sono attentamente manovrati da un misterioso capo e l’emarginazione dei soggetti coinvolti è massimizzata per assicurare la godibilità dell’operazione. Viene quindi messo in atto lo sfruttamento della disperazione ormai classica di molti prodotti audiovisivi recenti (”Hunger Games”, “Ready Player One”, “The Hunt”, “Ready or Not”), a riprova di quanto l’argomento dello scontro tra classi sia condiviso e compreso senza distinzioni nazionali o linguistiche.

Cosa guardare dopo Squid Game
Oltre ai nove episodi di “Squid Game”, ci sono numerosi show che captano in maniera similare la connessione tra bisogno e spettacolarizzazione all’interno di una società dalle profonde disparità socio-economiche. Sempre su Netflix vale la pensa recuperare “Snowpiercer”, show guarda caso adattato dal film omonimo di Bong Joon-ho, oppure “3%”, serie brasiliana distopica dove il 97% della popolazione è costretta a vivere nelle macerie di un mondo devastato. Su Amazon Prime Video è invece disponibile “Panic”, versione soft e teen drama della lotta per la fuga da un contesto di povertà ed emarginazione, ambientata in Texas.

",corriere della sera,https://www.corriere.it/spettacoli/cinema-serie-tv/cards/squid-game-tutto-quello-che-c-sapere-serie-coreana-che-sta-conquistando-mondo/cosa-guardare-squid-game.shtml
Altre due star morte misteriosamente a Seul,26 gennaio 2021,"Il lato oscuro dello star system sudcoreano ha inghiottito altre due star. Erano state costruite per le copertine patinate, sono finite nei titoli di cronaca nera. Ieri mattina un vigilante ha trovato nel giardino di un grattacielo di Seul il corpo insanguinato di Chung Heon-chul, un rapper di 28 anni famoso con il nome Iron.

Aveva brutti precedenti Chung, condannato due anni fa per aver picchiato la fidanzata; poi multato per averla diffamata; ancora davanti a un giudice per uso di stupefacenti; recentemente arrestato per aver colpito con una mazza da baseball un collega. Lo hanno portato in ospedale ma era in coma profondo ed è morto prima di poter dire una parola. La polizia sta indagando, incerta tra il suicidio per una carriera rovinata con gli eccessi e il delitto.

C’è un’ombra anche sulla fine di Song Yoo-jung, 26 anni, attrice televisiva (nota per la serie di Mbc «Make Your Wish») che aveva cominciato la carriera come modella di cosmetici. L’hanno trovata a casa, sabato. La sua agenzia, «Sublime Artist Agency» ha dato la notizia senza spiegare la causa della morte, aggiungendo le solite considerazioni di circostanza: «Era una grande artista che metteva la passione nel lavoro». Il funerale si è svolto in forma privata nel quartiere Gangnam di Seul, reso celebre dal divo del K-pop Psy. Sulla stampa nazionale sono circolate voci di suicidio: Song da mesi non riceveva più offerte di lavoro ed era tormentata dal dubbio che la sua carriera fosse già finita, ha detto un amico.

Non è ancora certo che si sia tolta la vita di proposito, potrebbe aver esagerato con i tranquillanti, ma il suicidio è il primo pensiero che ricorre quando in Sud Corea muore una stella. È già successo tante volte. I due casi più sconvolgenti nel 2019, quando due cantanti, due amiche, si erano tolte la vita a poche settimane di distanza una dall’altra, trascinate dalla stessa depressione. Aveva 28 anni Goo Hara e su Instagram la notte in cui mandò giù i tranquillanti che non l’avrebbero più fatta risvegliare aveva salutato i fan di Instagram con una foto da sotto il piumone. Goo Hara era rimasta sconvolta dal suicidio di Sulli, 25 anni, che era stata spezzata da un amore finito in tribunale: un boyfriend segreto che al termine della relazione voleva pubblicare un filmato di «porn revenge».

Aveva passato un’esperienza analoga anche Goo Hara. E non è un caso: il mondo dello spettacolo in Sud Corea impone una disciplina spietata, ragazze perfette, tutte simili nel trucco, nel taglio dei capelli, nell’abbigliamento; e niente relazioni sentimentali stabili, perché debbono farsi sognare come le fidanzate eterne di ogni fan. Sono tutti uguali, palestrati e sorridenti anche gli idoli maschi, anche loro tenuti al codice omertoso che vieta amori fuori dalla scena.

Di fatto, ragazze e ragazzi dell’industria pop sono condannati a non avere una vita reale. Fino a quando stanno al gioco bene, altrimenti vengono gettati via. I reality tv e il K-pop hanno anche un’altra regola: bisogna essere giovanissimi, a trent’anni la carriera si esaurisce e ci sono mille altri che hanno studiato per entrare in scena. È incerto se Song Yoo-jung sia caduta in una spirale di depressione. E il problema dei suicidi a Seul non riguarda solo l’industria dell’intrattenimento: la Sud Corea ha il tasso di suicidi più alto tra i Paesi industrializzati.",corriere della sera,https://www.corriere.it/esteri/21_gennaio_26/altre-due-star-morte-misteriosamente-seul-64f0bcac-5fc2-11eb-9078-a18c2084f988.노싀
"«Squid Game», il regista conferma: «Ci sarà una seconda stagione»",9 novembre 2021,"«Squid Game», la discussa serie tv di Netflix, tornerà con una seconda stagione. Visto il successo globale dello show, il suo creatore e regista, Hwang Dong-hyuk, ha confermato: «Sento quasi che non ci si lasci altra scelta». Durante un evento, il regista ha dato l’annuncio che molti aspettavano: «C’è stata così tanta pressione, così tanta richiesta e così tanto amore per una seconda stagione... È nella mia testa in questo momento. Adesso sono nel processo di pianificazione». Ma non ha dato altri dettagli, aggiungendo: «Penso che sia troppo presto per dire quando e come accadrà. Vi prometto questo: Gi-hun tornerà e farà qualcosa per il mondo».

Il cast
La serie, con Lee Jung-jae nei panni di Seong Gi-hun e un cast corale, è incentrata su persone alla disperata ricerca di denaro che accettano di prendere parte a una serie di giochi con un esito mortale. Il dramma distopico sulla sopravvivenza è diventato il più grande successo di Netflix. Con quel successo è arrivato il riconoscimento globale per le sue stelle. Jung Ho-yeon, modella diventata attrice; Park Hae-soo, che interpreta Jo Sang-woo nella serie e Lee Jung-jae, che lavora in Corea da oltre 25 anni. Ora la sua vita è cambiata perché è riconosciuto anche per le strade d’America. «È incredibile, vero? La gente ti incontra e ti saluta», ha detto. «Non so davvero come rispondere a tutto l’amore. È così bello poter incontrare i fan che hanno amato e guardato così tanto la serie».",corriere della sera,https://www.corriere.it/spettacoli/21_novembre_09/squid-game-regista-conferma-ci-sara-seconda-stagione-131b47fe-4184-11ec-a1e6-e21970a0d145.노싀
"Korea Week al via, tra film, documentari e un cooking show",9 novembre 2021,"Racconta l’onda coreana attraverso la poetica delle immagini in movimento, la nuova edizione di «Korea Week». La rassegna, per la prima volta dedicata alla settima arte, propone da martedì 9 novembre fino a domenica 14 novembre un ricco programma di film e documentari inediti alla Casa del Cinema.

Un viaggio nel tempo, tra modernità e tradizione, organizzato in collaborazione con Asiatica Film Festival per mostrare le diverse identità di un paese sempre più ricercato e amato. «Ci è sembrato doveroso da parte nostra - ha detto Choong Suk Oh, direttore dell’Istituto culturale coreano - presentare questo mondo che, pur avendo avuto negli ultimi anni un boom di notorietà a livello mondiale con film come Parasite e Minari o ancor più recentemente con drama come Squid Game, ha ancora molti lati affascinanti da scoprire». Sarà un seminario dell’Università La Sapienza di Roma-Dipartimento di Comunicazione e Ricerca Sociale, ad inaugurare la manifestazione con una lezione dedicata all’«Hallyu», il potere dolce dell’onda della Corea che ha travolto il globo con il cinema d’autore premiato agli Oscar, k-pop e k-drama.

Tra i film presenti, in anteprima, Introduction del pluripremiato regista Hong Sang-soo che mette in scena fragilità e paure di una giovane coppia. Rivela il dramma di una violenza An Old Lady dell’esordiente Lim Sun-ae mentre è ambientata nella popolosa città di Seoul la storia al centro di Homeless di Lim Seung-hyeun. Poggia interamente sull’interpretazione dell’attrice Lim Sung-Mi, Fighter di Yun Jero, il ritratto di una donna nord-coreana rifugiata a Seoul, che riscatterà una vita ai margini grazie alla passione per la boxe. Spazio anche ai documentari con il delicato My Love don’t cross that river di Jin Mo-young, sul legame tra due anziani, sposati da 76 anni. Con Ebbro di vino e di donne, considerato il capolavoro visionario di Im Kwon-Taek, viene ripercorsa la misteriosa esistenza del pittore coreano Ohwon Jang Seung-Ubma.

Completano la kermesse Hanyeo - The housemaid di Kim Ki-young, pellicola innovativa che nel 1960 ha contribuito a creare la filmografia nazionale e influenzare il cinema post-moderno; affronta l’attualità il doc Army di Kelvin Park Kyung-kun sui giovani e spaesati militari di fronte alla minaccia della Corea del Nord, mentre ripercorre l’infanzia di un cardinale della Chiesa Cattolica Romana, Beyond the mountain di Choi Jong-tae. A sottolineare l’interesse per la cultura della Repubblica di Corea, in tutte le sue sfaccettature, e una narrazione vista attraverso uno sguardo alternativo rispetto a quello occidentale anche i corti del laboratorio didattico K-Lab, realizzati con la direzione artistica di Maurizio Nichetti. A chiudere la settimana due appuntamenti presso l’Istituto Culturale Coreano: Dallae’s story, uno spettacolo in proiezione che racconta la Guerra di Corea con burattini e attori, e il cooking show «Ciak Si mangia!» dove i protagonisti della serie pubblicata sul canale YouTube dell’Istituto prepareranno le più famose ricette tratte da film e serie tv, e insegneranno a realizzare i dalgona, i friabili biscotti di Squid Game.",corriere della sera,https://roma.corriere.it/notizie/cultura_e_spettacoli/21_novembre_09/korea-week-via-film-documentari-cooking-show-c1f6a530-40c0-11ec-87fb-b565e6aab98c.shtml
"Halloween, no ai costumi stile «Squid Game» per gli alunni delle elementari",29 ottobre 2021,"Tre scuole elementari di New York hanno messo al bando i costumi di «Squid Game» per la festa di Halloween, a causa della violenza presente nella serie tv Netflix che, dal suo debutto sulla piattaforma streaming il 17 settembre 2021, è diventata la più vista in oltre 90 nazioni e la più popolare di sempre. La decisione di aggiungere gli outfit di «Squid Game» all’elenco di quelli già proibiti è stata presa dai presidi delle scuole elementari Mott Road, Enders Road e Fayetteville (nel distretto scolastico New York Fayetteville-Manlius), perché preoccupati dal fatto che alcuni scolari fossero stati sorpresi a impegnarsi nei giochi per bambini visti nello show: dove però chi perde, muore.

«Abbiamo notato che durante la ricreazione alcuni studenti hanno riproposto una versione di “Squid Game”, che è invece destinata a un pubblico adulto, dai 16 anni in su — hanno scritto i tre presidi in una mail congiunta, inviata a tutti i genitori e pubblicata dal sito CNYCentral - e vista la natura potenzialmente violenta del gioco, lo riteniamo inappropriato. Inoltre un costume di Halloween ispirato a questo show non soddisfa le nostre linee guida sugli outfit scolastici, a causa del potenziale messaggio violento legato al costume».

Il provvedimento restrittivo deciso dalle scuole elementari del distretto è stato accolto con favore dal sovrintendente Craig Tice che, oltre a ribadire la potenziale pericolosità del messaggio derivante dalla serie Netflix e le possibili ripercussioni negative sui piccoli studenti, ha sottolineato in una nota ufficiale che nelle linee guida relative ai costumi di Halloween, viene espressamente ricordato alle famiglie di vietare ai figli di «portare a scuola oggetti che possano essere interpretati come armi, quali spade giocattolo o pistole e che i costumi non devono essere troppo cruenti, per non spaventare gli studenti più piccoli».

Fatte salve le legittime preoccupazioni dei responsabili scolastici, sembra però che ad Halloween i costumi di «Squid Game» siano destinati a spopolare un po’ dappertutto: secondo infatti quanto riporta la CNN, citando uno studio di Design Bundles, le ricerche di outfit ispirati alla serie pulp coreana hanno scavalcato tutte le altre dedicate ai personaggi dei film o della tv, con quasi un terzo delle preferenze sulle undici ricerche di costumi più popolari.",corriere della sera,https://www.corriere.it/moda/21_ottobre_29/halloween-no-costumi-stile-squid-game-gli-alunni-elementari-f4606bfa-3733-11ec-9f13-f50cf5ef89b5.shtml
"Squid Game, allarme nelle scuole venete: «Responsabilità dei genitori»",27 ottobre 2021,"L’allarme si è diffuso quando nei cortili di alcune scuole venete hanno cominciato ad andare in scena giochi con un unico comune denominatore, la simulazione della morte. Il riferimento è stato presto colto: i bambini, per gioco, emulavano la trama della serie Netflix «Squid Game». La serie tv coreana, diventata cult in poche settimane, è stata vietata ai minori di 14 per i suoi contenuti particolarmente cruenti: un gruppo di persone disperate si giocano la vita in una sfida per la sopravvivenza, che prevede un premio equivalente a 33 milioni di euro.



Gli episodi nelle scuole
Un bambino scaraventato a terra e preso a botte perché sconfitto a un gioco, il gesto della pistola puntata contro chi ha perso a «un, due, tre, stella», il lancio di uno zaino dalla finestra. In sostanza, chi viene sconfitto muore o deve fare una penitenza, come nella serie tv. Sono alcuni degli episodi che hanno messo in allarme alcune scuole primarie e medie del Trevigiano e del Veronese, e che hanno portato genitori e docenti a riflettere sull’emulazione preoccupante di alcune scene di «Squid Game» durante la ricreazione.

L’esperto: «Più responsabilità genitori e scuola»
Ma secondo Andrea Sales, psicoterapeuta, formatore e docente presso l’Università di Padova, prima di puntare il dito sulla serie, evidentemente destinata a un altro pubblico, o di invocare la censura, sarebbe meglio «chiedersi come facciano dei bambini di 8 anni ad avere accesso a questi contenuti». Secondo il professore, «il fatto che ci siano piccoli che guardano il programma ci fa capire che dovrebbe esserci una responsabilità più solida dai genitori e dalla scuola». «Siccome viviamo nell’era dell’accesso praticamente libero ai contenuti - continua Sales - le figure educative dovrebbero conoscere il programma e parlarne con i bambini, spiegando loro come contestualizzare ciò che vedono».

«Censura inutile»
Parte della discussione ruota attorno all’interdire o meno la visione della serie ai più piccoli. A dire il vero, il programma Netflix è già vietato ai minori di 14 anni. Ma l’etichetta non ha sortito l’effetto sperato, visto che anche ragazzini delle scuole elementari sono riusciti a vedere le puntate. Servirebbe quindi una censura esterna? Non secondo Sales. «Con la censura otterremmo l’effetto opposto, esattamente come successo quando ad Adamo ed Eva venne vietato di mangiare la mela. Più una cosa è proibita, più è allettante e i ragazzi potrebbero avere accesso, tramite YouTube o altro canale, a tutti i contenuti. Per questo la censura è inutile. Il «parental control», invece, ha senso solo se temporaneo, ma è il preludio di un discorso più articolato che l’adulto deve prendersi il tempo di fare», spiega lo psicoterapeuta. Il piano su cui agire è un altro. «I genitori dovrebbero capire come affiancare i propri figli per chiarire loro che cosa succede in quella serie, facendosi spiegare dai ragazzini come vivono ciò che vedono», prosegue.

L’emulazione
Bambini che mimano una serie per adulti in un gioco da piccoli. Fa effetto, ma non c’è nulla nuovo. «L’effetto emulazione, di cose positive o negative, esiste da sempre. Certo, se un bambino emula gesti violenti significa che ha un disagio alla base. Capita con videogiochi problematici, in particolare gli sparatutto come Gta. Dobbiamo pensare come strutturare delle alternative a giochi o serie tv vietate ai minori. Quando vogliamo che un bambino stia calmo, di solito oggi gli si dà in mano un tablet o un cellulare. Invece un buon genitore deve presentare alternative educative», suggerisce Sales.

Le opzioni educative
La serie, «è una perfetta analogia del nostro sistema sociale, ma non è adatta ai minori di 14 anni». Di fronte al fenomeno Squid Game, le opzioni educative che genitori o insegnanti dovrebbero seguire sono due. «Se il bambino ha già visto Squid Game, significa che su quello che ha visto si costruirà un significato. A quel punto, un genitore deve parlargliene: è meglio che lo aiuti a costruire il giusto significato, aiutandolo nella riflessione - continua l’esperto in formazione - E poi si deve chiedere come mai suo figlio sia riuscito ad accedere a un contenuto vietato ai minori di 14 anni. Se invece il figlio non ha ancora guardato la serie, allora non è necessario farglielo vedere adesso».



La mancanza di filtri
In alcune scuole del Veneto la ricreazione si è trasformata per i bambini nell’occasione per organizzare giochi ispirati alla serie Netflix. Ma perché i più piccoli emulano la violenza? Perché non distinguono realtà e finzione? Perché non capiscono che cosa sia la crudeltà? «Il problema, purtroppo, origina dalla mancanza di educazione all’empatia, del mettersi nei panni dell’altro - risponde il professore di Unipd - Se gli manca il filtro degli occhi e della conoscenza di un adulto, può pensare che si possa fare ciò che si vede in Squid Game. Ecco perché avere genitori o figure educative di riferimento, che si informino e abbiano il tempo di spiegare il significato di un episodio o di un fenomeno è necessario, tanto più in questo periodo storico, in cui i ragazzi hanno a disposizione informazioni sempre più inaffidabili sul web. In generale, quando un bambino replica la violenza che vede sullo schermo o nei videogiochi, significa che c’è un disagio alla base».",corriere della sera,https://corrieredelveneto.corriere.it/treviso/cronaca/21_ottobre_27/squid-game-bambini-imitano-serie-scuola-responsabilita-genitori-6d82e51c-372a-11ec-9882-9fd355033f41.shtml
"Torino, allarme «Squid Game»: dalla serie tv a scuola, giochi violenti in cortile",21 ottobre 2021,"È allarme per i giochi violenti stile «Squid Game», arrivati anche negli intervalli e nei cortili delle scuole piemontesi. La serie tv sudcoreana in onda su Netflix da appena un mese è diventata un fenomeno virale tra i più piccoli. Una classe di terza elementare dell’Ic Duca d’Aosta di Torino è stata sorpresa a giocare in cortile a «un due tre stella» in una nuova versione: chi perde viene eliminato con il gesto dello sparo o prende schiaffi. Nella serie, si viene uccisi. «Le maestre si sono accorte che quel gioco non era normale e sono intervenute — riferisce Serenella Cuiuli, preside della Duca d’Aosta —. Si sono fatte spiegare la storia dai bambini e hanno scritto ai rappresentanti di classe invitando le famiglie a prestare più attenzione a quel che guardano i figli fuori da scuola».

Nella classe di una primaria del torinese, alcuni alunni costringevano i loro compagni a giocare a ddakji, la sfida coreana che consiste nel ribaltare un cartoncino ripiegato lanciandone un altro dall’alto in basso. Il gioco è stato replicato con righelli e astucci. Chi perde, così come nella serie, riceve uno schiaffo. In una scuola media della provincia di Alessandria, gli zaini di alcuni ragazzi sono stati svuotati fuori dalle finestre perché si rifiutavano di giocare. Nella serie, una delle regole è che non ci si può ritirare dal gioco. Questi ultimi due casi sono arrivati insieme ad altre decine di segnalazioni da tutta Italia alla Fondazione Carolina, che ha chiesto di sospendere la serie tv lanciando una raccolta firme su Change.org. In alcuni casi la Onlus dedicata alla novarese Carolina Picchio, prima vittima di cyberbullismo in Italia, è intervenuta con il «Rescue Team», il suo pronto intervento gestito da esperti messo a disposizione delle famiglie e delle scuole. «Non possiamo affidare ai social il nostro domani, istituzioni e famiglie devono intervenire», commenta Paolo Picchio, papà di Carolina e presidente onorario della Fondazione. «Ai tanti incontri che siamo tornati ad organizzare anche in presenza, i genitori non partecipano come ci si aspetterebbe. Molti sono troppo impegnati, altri non credono che i propri figli possano avere problemi di questo tipo».

[an error occurred while processing this directive]
Nei nove episodi della prima stagione di Squid Game, vietata ai minori di 14 anni, i concorrenti gareggiano in sei giochi per bambini. Perdere significa morte istantanea. «Da oggi 21 ottobre sulla piattaforma Change.org è possibile firmare la petizione per bloccare questo contenuto, micidiale per gli utenti più giovani e fragili», denuncia Ivano Zoppi, segretario generale di Fondazione Carolina. «Ci siamo già attivati con l’AgCom, mentre abbiamo chiesto di incontrare il Garante infanzia e adolescenza per rappresentare il disagio vissuto da tante famiglie». In qualità di educatore, Zoppi non entra nel merito del prodotto televisivo, ma propone la «censura» come estremo rimedio. «Gli argini a tutela dei più piccoli non hanno retto, tanto vale domandarsi se davvero ha ancora senso indicare un limite di età alla visione di un contenuto».

Un’azione forte, finalizzata a sensibilizzare genitori e istituzioni, più che a censurare. Le scuole sono già in allerta. C’è preoccupazione tra gli insegnanti dell’Ic Tommaseo e dell’Ic Parri Vian, dove i bambini non giocano così in classe, ma guardano la serie a casa o nei video postati sui social. «La vedono senza che i genitori se ne facciano cruccio — conferma la preside della Tommaseo Lorenza Patriarca —. Quindi abbiamo pensato di intensificare gli interventi che già si facevano per le famiglie nelle classi delle medie e organizzarne per le quarte e quinte della primaria».",corriere della sera,https://torino.corriere.it/scuola/21_ottobre_21/torino-allarme-squid-game-serie-tv-scuola-giochi-violenti-cortile-6b7304de-328c-11ec-ae69-6ee9c02f57eb.shtml
"Squid Game, la serie cattiva (e in coreano) che fa impazzire il mondo",20 ottobre 2021,"Tutti la guardano. Tutti ne parlano. Squid Game, letteralmente “Il gioco del calamaro” è la serie più vista della storia Netflix, al punto da aver trainato la crescita degli utili della piattaforma nell’ultimo trimestre. Una nuova sceneggiatura americana? No: una fiction Made in Corea del Sud, nel solco del premio Oscar a Parasite.

Il regista Hwang Dong-hyuk racconta la storia di uomini e donne pieni di debiti portati su un’isola a fare giochi da bambini. Se sopravvivono, vincono 45,6 miliardi di won (38 milioni di dollari), se perdono, muoiono in modo disumano.

Gli episodi , in Italia, sono disponibili in coreano con sottotitoli, caratteristica che potrebbe disincentivare la visione. Così non è.

Difficile capire, per ora, quale sia il segreto del successo di questa seria “cattiva”, ma, come scritto su The Atlantic,con anche un messaggio positivo: i legami e gli obblighi verso gli altri possono salvarci.",corriere della sera,https://www.corriere.it/sette/cultura-societa/21_ottobre_20/squid-game-serie-cattiva-coreano-che-fa-impazzire-mondo-891246d2-318b-11ec-8ced-72436ce4862e.shtml
So cosa hai fatto e My Name: le nuove serie da guardare nel weekend,15 OTTOBRE 2021,"My Name (Netflix)
E all’improvviso il mondo scoprì le serie tv coreane. Dopo la pioggia di titoli usciti negli ultimi mesi, l’incredibile e inaspettato successo di Squid Game ha messo la Corea del Sud al centro del villaggio. Ora Netflix prova a cavalcare l’onda con My Name, serie che ha come protagonista una donna che entra in una gang per vendicare la morte del padre e poi s’infiltra nella polizia. Nel cast del nuovo K-Drama diretto da Kim Jin-min (Orgoglio e pregiudizio) ci sono Han So-hee (Nevertheless) e Choi Woo-shik (già nel film premio Oscar Parasite). My Name è disponibile da oggi.
",corriere della sera,https://www.corriere.it/spettacoli/cinema-serie-tv/cards/so-cosa-hai-fatto-my-name-nuove-serie-guardare-weekend/my-name-netflix.shtml
"«Squid Game», un luogo della disperazione fatto di violenza e sorveglianza",13 ottobre 2021,"La serie di cui tutti parlano è «Squid Game». Un tempo, il cinema coreano veniva usato per prendere in giro i cinefili più accaniti, capaci di sorbirsi anche quella cinematografia aliena con didascalie in tedesco. Dopo il successo di «Parasite», la Corea del Sud è la nuova frontiera dell’immaginario. «Squid Game» è una dramma della sopravvivenza firmato Netflix, nato da un’idea del regista Hwang Dong-hyuk e il cui titolo fa riferimento a un popolare gioco per bambini coreano che utilizza una tavola a forma di calamaro. Seong Gi-hun (Lee Jung-jae) ha 47 anni, è sommerso dai debiti, con un matrimonio fallito alle spalle, una figlia di cui ha perso la custodia e una madre gravemente malata. Viene avvicinato da un misterioso uomo d’affari che gli propone di partecipare a una serie di vecchi giochi per bambini in cambio della promessa di una solida vincita in denaro.

Rinchiuso in un luogo sconosciuto insieme ad altre 456 persone con gli stessi problemi, scopre un ambiente fatto di violenza e sorveglianza. «Squid Game» è un luogo della disperazione dove uomini che non hanno più nulla da perdere si sottopongono all’estrema afflizione. Ci sono momenti in cui la serie ricorda «Hunger Games», altri in cui rievoca «Most Dangerous Game», ma la sua estrema originalità (l’estrema angoscia) sta nella sua costruzione formale, pressoché geometrica. Un primo livello di lettura ci attrae nell’indagine spietata delle disuguaglianze sociali, nella lotta dei miserabili contro i pochi detentori della ricchezza o negli esiti di una società dell’intrattenimento. Ma la chiave per entrare più nel profondo sta tutta nella simbologia dei giochi infantili trasformati per l’occasione in giochi mortali. La vita diventa qualcosa che sembra non aver più alcuna consistenza, ma la cui finzione ludica crea la sua estrema, tragica «illusione di vita».",corriere della sera,https://www.corriere.it/spettacoli/21_ottobre_13/squid-game-dramma-fatto-violenza-sorveglianza-fff780a2-2c2a-11ec-98f9-fbd4bdd13a87.shtml
"Maneskin e BTS, perché l’Italia deve imparare l’export dalla Corea del sud",25 giugno 2021,"Non basta un tweet. Palazzo Chigi ha esultato per la vittoria dei Måneskin all’Eurovision. La band ora se la gioca sulla scena internazionale: dopo «Zitti e buoni», anche «Beggin’» e «I Wanna Ve Your Slave» sono entrati nella top 50 globale di Spotify, con l’85% degli stream dall’estero. «I Wanna Be Your Slave» è addirittura in top10 inglese, mercato che raramente accoglie quello che non è brit (o americano). Ma al momento gioca da sola. Non c’è una squadra.

Tolto Bocelli, la nostra musica ha smesso di viaggiare nel mondo dopo le conquiste latin di Pausini e Ramazzotti che negli anni 90 hanno portato il nostro pop all’estero. All’epoca non siamo stati capaci di fare sistema. Forse è il momento di cogliere l’opportunità e fare qualcosa di più strutturato e che vada oltre l’esperienza dell’ufficio per l’export di Siae che non ha portato risultati importanti in questi anni. Sarebbe ora di tornare in forze alle manifestazioni all’estero, creare connessioni con partner internazionali, mobilitare Ministero della cultura, associazioni di categoria, etichette indipendenti e major. Come hanno fatto invece i francesi con il «Bureau Export», ufficio finanziato con sostanziosi fondi pubblici e privati, che ha sostenuto molti artisti e gli ha permesso di trovare risorse per farsi notare fuori dai confini nazionali.

E dopo la Francia ecco la Corea. Il fenomeno pop del momento sono i BTS, gli artisti più venduti/streammati nel mondo del 2020. Dietro le canzoni e l’efebico look della boyband coreana c’è anche il governo di Seoul. Per uscire dalla crisi finanziaria asiatica di fine anni 90, la Corea del sud puntò in maniera decisa sulla cultura pop finanziando sistematicamente un’agenzia governativa: dopo i primi passi, avvenuti con la cessione di serie tv che hanno veicolato canzoni e volti inizialmente in Paesi africani e asiatici, dal 2012 la bilancia commerciale del settore è in attivo: esportano più cultura di quanta ne importino.

La hallyu (l’ondata coreana) ci ha dato Psy, il primo tormentone a raggiungere il miliardo di visualizzazioni su YouTube, e ora i BTS e l’Oscar di «Parasite» al cinema, la prima volta che un film in lingua straniera a vincere nella categoria assoluta. «I contenuti che creiamo rendono il mondo più felice», ha detto il presidente Moon Jae-in.

Nel Rinascimento siamo stati culla della cultura occidentale come ci ricordano Aldo Cazzullo e Piero Pelù nello spettacolo dantesco «A riveder le stelle» che sta girando l’Italia in queste settimane, ma da anni siamo fermi al «con la cultura non si mangia».",corriere della sera,https://www.corriere.it/spettacoli/21_giugno_25/maneskin-bts-perche-l-italia-deve-imparare-l-export-corea-sud-2cc90ea4-d594-11eb-92c5-338927e361b4.shtml
"Bts, dal McNuggets a Louis Vuitton, i K-pop campioni del marketing",23 aprile Il m,"Il mondo è già cambiato, il marketing si adegua, compreso quello del super lusso. Louis Vuitton annuncia di aver nominato la boy band coreana Bts «ambassador» della maison. I giovani dettano la tendenza e i marchi storici hanno bisogno di brillare sotto una nuova luce. «Con diversi singoli e album multi-platino, oltre ad una nomination ai Grammy alle spalle, la band sudcoreana BTS è senza dubbio uno dei gruppi più rinomati e influenti al mondo. Dopo aver battuto numerosi Billboard e Guinness World Records, l'onnipresente popolarità della band icona del pop risuona in tutto il mondo e Louis Vuitton è felice di condividere questa collaborazione». Un accordo nato in seguito «a discussioni tra Virgil Abloh, Direttore artistico delle collezioni uomo Louis Vuitton, e i BTS, in cui hanno condiviso le loro idee e visioni creative...». È il designer noto per le sue creazioni in stile streetwear a spiegare che la partneship porterà un capitolo di contemporaneità alla Maison, fondendo il lusso alla cultura contemporanea. E i Bts gli fanno eco: «Diventare ambassador di Louis Vuitton è davvero emozionante per noi. Siamo entusiasti dei nostri prossimi progetti con Virgil Abloh». Del resto , il mercato asiatico, soprattutto quello cinese, dove il K-pop è popolare — resta fondamentale per i marchi di lusso anche in vista delle riaperture post Covid-19.

Alto e basso
Musica e moda, moda e musica, moda e cinema, alto e basso soprattutto. La notizia è che i Bts (dai 23 ai 28 anni) avevano appena stretto un accordo con McDonald's per promuovere un pasto venduto a poco più di 6 dollari. Ora, con la stessa disinvoltura indossano i panni di ambasciatori del marchio storico delle borse monogrammate del gruppo del lusso francese Lvmh che tra i suoi testimonial vanta celebrità come Emma Stone. Jennifer Connelly e Jaden Smith. Per quanto riguarda i marchi di lusso, tradizionalmente non hanno mai amato lavorare con cosiddetti influencer che, rappresentando altri brand, non interpretano perfettamente la loro immagine di fascia alta. «E per quanto disparate possano sembrare le loro attività, McDonald's e Louis Vuitton condividono la necessità di accogliere nuove generazioni di consumatori», come ha spiegato all'agenzia Reuters Carol Spieckerman, presidente della società di consulenza al dettaglio Spieckerman Retail. Intanto, il pasto della band inizierà il mese prossimo in quasi 50 paesi e includerà il pollo McNuggets, patatine fritte e due salse.",corriere della sera,https://www.corriere.it/moda/21_aprile_23/bts-mcnuggets-louis-vuitton-k-pop-campioni-marketing-be072fe4-a453-11eb-a7d3-6cda844bb148.shtml
"Corea del Sud, gli idoli del K-pop nel mirino cinese: «Filoamericani»",13 ottobre 2020,"I Bts, idoli mondiali del K-pop sudcoreano, hanno molti record. Ultimo quello del singolo Dynamite, visto 101 milioni di volte in 24 ore su YouTube. Ma sono anche specializzati nel genere delle polemiche politiche a sfondo storico. L’ultima riguarda la Guerra di Corea e li ha messi nei guai in Cina. La band rischia di perdere contratti pubblicitari di aziende di Seul che temono Pechino.

È successo che durante l’ennesima premiazione a New York il leader del gruppo, Kim Nam-joon, nome d’arte RM (che sta per Rap Monster), ha pensato di commemorare i 70 anni della Guerra di Corea con un pensiero riconoscente per la «storia di sofferenza comune» vissuta da Stati Uniti e Sud Corea durante il conflitto che devastò la penisola coreana tra il 1950 e il 1953. «Non dimenticheremo mai il sacrificio di tanti uomini e donne delle nostre due nazioni», ha detto RM. La dichiarazione non è passata inosservata a Pechino, dove i sette cantanti di Seul contano cinque milioni di seguaci su Weibo, principale social network mandarino. Anche la Cina partecipò alla guerra e molti si sono indignati per la mancanza di sensibilità dei Bts, accusandoli di essersi schierati con gli americani, al momento piuttosto impopolari a Pechino.

In rete sono comparsi gli hashtag «I Bts hanno mancato di rispetto alla Cina» e «Non ci sono idoli musicali che vengano prima della Patria». E commenti minacciosi: «I BTS non debbono più guadagnare soldi cinesi, visto che non rispettano i sentimenti del popolo cinese».

Il problema è che nella Guerra di Corea combatterono anche i cinesi, dalla parte dei nordcoreani che avevano invaso il Sud. Mao inviò un corpo di «volontari» che si sacrificarono anch’essi, per tre anni, salvando l’esercito e il regime nordista di Kim Il-sung dalla disfatta. Quando nel 1953 fu firmato il cessate il fuoco a Panmunjom sul 38° Parallelo, con gli eserciti inchiodati sulle stesse posizioni territoriali in cui i due governi nemici erano attestati all’inizio, erano caduti 200 mila soldati del Sud, 400 mila del Nord, 36 mila americani e 180 mila cinesi oltre a due milioni di civili.

A Pechino arrivano ancora oggi i resti dei morti in battaglia, accolti da cerimonie che alimentano il nazionalismo. La superstar RM però ha parlato solo del sangue versato da americani e sudisti ed è scoppiata la polemica. «I BTS hanno ferito i sentimenti dei ragazzi cinesi», ha scritto il Global Times, giornale comunista e fieramente nazionalista di Pechino. Nella storiografia ufficiale cinese la campagna di Corea è definita «Guerra di resistenza all’aggressione americana» e oggi che i rapporti con gli Stati Uniti sono nuovamente deteriorati, la propaganda torna a parlarne per mobilitare l’opinione pubblica. «I Bts negano la storia», conclude il quotidiano. È intervenuto anche Zhao Lijian, combattivo portavoce del ministero degli Esteri di Pechino: «Bisognerebbe imparare dalla storia e tener cara la pace per nutrire l’amicizia tra i popoli».

Il caso sta avendo ripercussioni commerciali: temendo un danno d’immagine 0 un boicottaggio in Cina (ci sono diversi precedenti), alcuni grossi marchi di Seul, da Samsung a Fila a Hyundai, hanno cancellato dalla rete i loro spot pubblicitari con i Bts.

Non è la prima volta che gli idoli del K-pop finiscono in una crisi storica: nel 2018 uno membro della band indossò una T-shirt celebrativa della liberazione della Corea dal giogo giapponese alla fine della Seconda guerra mondiale nella quale era ben visibile il fungo atomico che annientò Hiroshima e Nagasaki. La tv di Tokyo oscurò i Bts.",corriere della sera,https://www.corriere.it/esteri/20_ottobre_13/corea-sud-idoli-k-pop-mirino-cinese-filoamericani-fe67c32a-0d84-11eb-ab2b-0d1500572ae8.shtml
Concerti online: la tecnologia scommette tutto sulla realtà virtuale,21 maggio 2020,"Se la tecnologia, in qualche modo, parla di chi siamo, la scelta di un colosso come Sony di puntare tutto sulla realtà aumentata e, in particolare, sul suono, ci dice molto di quelli che saremo. Kenichiro Yoshida, presidente e CEO di Sony, spiegando alcuni dettagli della nuova consolle dei desideri, PlayStation 5, ha rivelato molto circa la visione della società nipponica su quello che sarà il nostro futuro. Un futuro che, secondo le sue previsioni, a livello globale ci vedrà a lungo distanti: tra noi, ma, di conseguenza, anche da concerti affollati, teatri e cinema, almeno per come eravamo abituati a concepirli. Un problema, questo del distanziamento sociale che impatta sullo spettacolo, che la tecnologia si sta affrettando se non a risolvere, almeno ad interpretare, scommettendo sull’aumento sensibile di eventi in streaming.

Audio 3d
Se gli spettatori non possono esserci dal vivo, si può fare in modo che almeno si sentano presenti, attraverso tutte le possibilità della realtà virtuale. Scenari distopici che fanno rabbrividire non solo i più romantici, ma che la pandemia ha reso di colpo più vicini e plausibili, tanto che Yoshida ha dichiarato: «Il suono è una parte molto importante dell’immersività. Installando un’unità di elaborazione dell’audio 3D custom abbiamo reso possibile il proporre esperienze di audio 3D diversificate e sofisticate... C’è molto spazio per i progressi nella realtà virtuale. Dobbiamo continuare a migliorare la nostra tecnologia». Che punta ad essere sfruttata non solo da chi con la consolle gioca, ma anche da chi utilizzerà questi dispositivi per partecipare a eventi concepiti in modalità 2.0. Gli appuntamenti di intrattenimento virtuali sono già una realtà, al cui costante aumento si somma la propulsione senza precedenti che arriva con la pandemia. I BTS, band coreana dei record, in risposta alla cancellazione del loro mastodontico tour (37 concerti solo negli Stati Uniti), ha annunciato che il 14 giugno pubblicherà un live streaming di novanta minuti. E sarà a pagamento.

Primi esperimenti
Dopo i primi appuntamenti sperimentali — dal concerto organizzato da Lady Gaga, One World al nostro Primo maggio, andato in onda in versione a distanza di sicurezza — non sono pochi gli artisti che si stanno convincendo a pensare al virtuale come una possibilità e non più un’ultima spiaggia. Il grande scoglio tecnologico è trovare una soluzione per rendere la realtà virtuale più sociale, quindi non più un’esperienza per una sola persona ma per un gruppo di individui. Tutto in un mondo in cui lo spettacolo si deve reinventare velocemente, per rispondere a una crisi che rischia di essere devastante. Nell’inchiesta a cura di Milena Gabanelli e Renato Franco pubblicata su Corriere, si spiega che il potenziale danno, solo per gli autori e per gli editori musicali, è stimato da Siae per il 2020 in circa 200 milioni di euro. Cifra destinata a crescere finché non si tornerà alla normalità. Uno scenario senza precedenti, in cui il virtuale potrebbe rivelarsi un potenziale, piccolo, appiglio.",corriere della sera,https://www.corriere.it/spettacoli/20_maggio_21/concerti-online-tecnologia-scommette-tutto-realta-virtuale-425e56f4-9b50-11ea-b206-e08ec5340715.shtml
"Suicidi e stupri nel KPop, la musica che scuote la Corea del Sud",20 dicembre 2019,"ongyhun, membro della band sudcoreana SHINee, durante un concerto. Foto Getty Images

Nell’ultimo messaggio rimasto come una lapide su Instagram, fissava lo smartphone con quegli occhi tondi e perfetti diventati il marchio di fabbrica delle giovani sudcoreane, invidiati e copiati da ragazze e signore cinesi che corrono a Seul per un ritocco dal chirurgo plastico (un’industria in più per la Sud Corea). Quella notte del 23 novembre Goo Hara era a letto, nascosta sotto il piumone: «Good night», ha lasciato scritto sul post. Chissà quanti ragazzini si sono addormentati sognando che quel buona notte fosse tutto per loro. La mattina dopo Goo Hara, 28 anni, è stata trovata morta nella sua bella casa di Gangnam, il quartiere di Seul reso celebre dal K-pop di Psy. E anche Goo Hara era stata una stella del pop coreano, prima nella band Kara e poi come solista. Sul comodino la polizia ha trovato un biglietto pieno di disperazione. Suicidio.

Una brutta storia
Non è stato difficile trovare una serie di motivazioni per la tragedia. Goo era stata vittima di una brutta storia: l’anno scorso aveva lasciato il fidanzato violento e lui aveva minacciato di diffondere un video di loro insieme a letto, per stroncarle la carriera. La faccenda era arrivata in tribunale, il ricattatore era stato condannato a una pena lieve e la cantante non era più uscita dal tunnel. Primo tentativo di suicidio a maggio. Dall’ospedale lei aveva promesso di mettercela tutta per ritrovare l’equilibrio. Ma a fine ottobre una sua cara amica e altra divina del K-pop, Sulli, si era uccisa dopo una vicenda simile, anche lei vittima di un boyfriend segreto che alla fine della relazione voleva pubblicare un filmato di «porn revenge». Sulli, 25 anni, vero nome Choi Jin-ri, era una combattente. Non era andata da un avvocato ma in tv a raccontare la sua storia e nel talk show aveva aggiunto un particolare che nella società maschilista e conservatrice della Sud Corea non passa inosservato: «Sì, non porto mai il reggiseno, e con questo?». Il tritacarne del cyberbullismo l’aveva distrutta. La sua morte ha tolto l’ultima speranza anche a Goo Hara.

Un fiume di fango
La diga di omertà che proteggeva il K-pop come l’espressione migliore di una gioventù sana e disciplinata si è bucata. Un fiume di fango. Il 29 novembre sono stati condannati per stupro due idoli che secondo la sentenza «sfruttavano la loro celebrità per aggressioni sessuali di gruppo ai danni di ragazze che li adoravano». Da anni a Seul circolavano voci su questo lato oscuro, volutamente ignorato in ossequio all’importanza dell’industria musicale. Il silenzio si è rotto per caso, una lite tra cantanti al Burning Sun, nightclub di Gangnam; i reporter di cronaca rosa si trovarono tra le mani una storia di nera: la rissa era scoppiata mentre un paio di star si vantavano delle violenze filmate e condivise su videochat e si scoprì che il Burning Sun era una centrale di prostituzione. Processo inevitabile, nonostante le pressioni dei discografici e dei politici che cavalcano il soft power del K-pop. Più di 275 mila sudcoreani nelle ultime tre settimane hanno firmato una petizione che chiede al governo di inasprire le pene previste per le molestie online e la violenza sessuale (i due cantanti dello scandalo Burning Sun se la sono cavata con condanne a cinque anni, ammettendo solo di aver lanciato i video delle loro prodezze sul web). Il K-pop che trionfa nel mondo, dall’Asia agli Stati Uniti, è un’industria che sforna a ritmo continuo idoli replicanti, tutti belli, quasi identici fisicamente, senza legami sentimentali pubblici perché debbono essere eterni fidanzati virtuali dei fan, presto pensionati perché serve carne fresca per alimentare interesse anche morboso. Chi infrange le regole viene immediatamente isolato ed espulso, lo star system è una camicia di forza per i suoi modelli, maschi e femmine. L’anno scorso quella che altrove sarebbe stata una bella storia romantica si è trasformata in psicodramma a Seul: una ragazza e un ragazzo, famosi esponenti del movimento musicale, si sono innamorati e fidanzati. Inseguiti dalle voci e dai paparazzi, frustrati dall’obbligo di nascondersi, si sono dichiarati su Twitter e sono stati cacciati dalla loro casa di produzione. Nelle dieci ore successive alla comunicazione del licenziamento sono piovuti sui social network 720 mila commenti sul caso. Si è saputo che i due si amavano da un paio d’anni e non ne avevano mai discusso con i dirigenti discografici, nonostante avessero firmato un contratto che imponeva di restare single. Non è finita. Il 4 dicembre è stato trovato morto Cha In-ha, 27 anni, che dopo aver guidato la band Surprise U era passato al cinema: la sua agenzia Fantagio ha chiesto il silenzio, funerali privati. E poi Kang Daniel degli Wanna One, che a 22 anni si è ritirato per crisi di panico e depressione.

Un’immagine falsa
Tre suicidi e due condanne per stupro. Uno choc per il K-pop, per la Corea del Sud e per milioni di seguaci nel mondo. Spiega il professor John Lie, sudcoreano e docente a Berkeley in California: «In una situazione economica e sociale che non promette sviluppi positivi per Seul, i gruppi del K-pop rappresentano un raro successo culturale e finanziario, sono il segno di quanto la Corea insegua disperatamente un suo soft power, un’influenza all’estero a dispetto delle relazioni tempestose con Cina, Giappone e ora anche con gli Stati Uniti protezionisti». Il dottor Lie ha dedicato al tema il saggio K-pop: Economic Innovation, Cultural Amnesia, and Popular Music in Contemporary South Korea, nel quale osserva che «le percussioni propulsive e i movimenti sincronizzati che hanno spinto i BTS, le Blackpink e molti altri gruppi sudcoreani in cima alle classifiche della musica pop globalizzata sono diventati il simbolo di una nazione per altri versi in declino». Lie va giù duro: «Il K-pop è la maschera indossata dalla Sud Corea per convincere se stessa e gli stranieri di essere importante e cool». Poi la vivisezione del fenomeno: «L’amara realtà del K-pop è che nonostante lo scintillio superficiale, si porta dietro l’eredità dell’industrializzazione di Stato, il dirigismo, l’ordine gerarchico autoritario e anche lo sfruttamento della forza lavoro». La requisitoria si conclude con la condanna: in mancanza di meglio, in un Paese destinato al declino perché fa pochi figli e conosciuto soprattutto per la guerra di Corea, confuso con il bellicoso Nord di Kim Jong-un, «politici e burocrati di Seul hanno trattato la musica pop come elisir di prestigio». John Lie ha sessant’anni, forse è troppo severo nella sua analisi pubblicata sulla Nikkei Review (giapponese). Ci siamo rivolti al professor Gyu Tag Lee della Mason University a Incheon, che è parecchio più giovane e premette di aver studiato letteratura inglese ma di aver fatto il suo PhD sul K-pop «perché sono anche io un fan». «Il K-pop ha la forza della musica, della buona musica, con molte influenze internazionali ma con caratteristiche uniche coreane», dice Gyu. «Però non hai bisogno di conoscere la cultura coreana per capirlo e amarlo. E non è casuale, Psy è un buon esempio: ha debuttato nel 2000 e si è costruito la carriera con talento, fino al grande successo di Gangnam Style nel 2012, una parodia dell’eccesso. Il lato più positivo del K-pop per me è che ha reso i nostri giovani orgogliosi di un fenomeno culturale coreano; il lato oscuro è che molti ora sognano di diventare stelle e dedicano tutte le loro energie studiando danza e canto, ma se poi non sfondano crollano».

Il caso Bts
Il male oscuro sembra lontanissimo dai BTS, il gruppo di sette artisti che ha conquistato negli Stati Uniti due Billboard Music Award, eguagliato un record di permanenza in testa alla hit parade Usa detenuto dai Beatles, suonato a Wembley e parlato all’Onu. L’acronimo BTS a qualcuno ha fatto pensare ai Beatles, ma in realtà sta per Bang Tan Sonyeondan: «Gruppo di ragazzi a prova di proiettile», mi ha detto ridendo per la mia ignoranza una giovane laureata di Seul che faceva da interprete nel colloquio con il professor Gyu. Altra lezione: i campioni del K-pop si chiamano Idols e gli ammiratori Army. E proprio l’Esercito, quello vero, è al momento l’unico problema dei BTS. Nella Sud Corea tecnicamente in guerra con la Nord Corea il servizio militare è ancora obbligatorio ed è serio. Due anni per tutti i maschi (le donne sono esentate, ma possono arruolarsi volontariamente). I magnifici sette a prova di proiettile dovranno scendere dal palco per infilarsi la mimetica e gli anfibi militari. Per il ministero della Difesa la loro popolarità, i concerti negli Stati Uniti, non valgono l’esenzione. «Un segnale di giustizia e imparzialità verso tutti i giovani sudcoreani», dice il governo, osservando che il calo delle nascite nel Paese impone il sacrificio di tutti gli abili. I BTS si dicono pronti: «Quando la Patria chiama al dovere bisogna rispondere» giura uno dei musicisti. L’Army dei seguaci protesta: i calciatori della nazionale vengono esentati, perché i musicisti debbono lasciare le chitarre per i mitra?",corriere della sera,https://www.corriere.it/sette/esteri/19_dicembre_20/suicidi-stupri-kpop-musica-che-scuote-corea-sud-337b1d08-226e-11ea-8e32-6247f341a5cc.shtml
Trionfa il pop dei BTS: i ventenni coreani conquistano l’Europa,22 aprile 2019,"Coreani alla conquista del mondo. Non parliamo di tecnologia o di beauty, settori in cui Seul spopola da tempo, ma di sette ragazzi ventenni che con la loro musica stanno facendo incetta di record. Si chiamano BTS, hanno visi di porcellana e capelli variamente colorati e sono la prima band sudcoreana della storia ad aggiudicarsi il numero uno della classifica britannica: sono balzati dritti in vetta agli album più venduti con il nuovo ep Map of the Soul: Persona, uscito il 12 aprile, e hanno fatto capolino anche al quinto posto in Italia. Non solo: il video del nuovo singolo Boy with luv, con la popstar americana Halsey, ha mandato in tilt YouTube, diventando il video musicale più visto nella storia della piattaforma con 74,6 milioni di view nelle prime 24 ore d’uscita.

I numeri fanno girare la testa, ma non sono finiti: i BTS sono stati inseriti dal Time nella lista 2019 delle 100 persone più influenti al mondo e lo scorso anno sono stati gli artisti che hanno venduto più dischi al mondo dopo Drake e prima di Ed Sheeran. Non passa settimana senza che battano record, che espugnino classifiche, che irrompano fra i trend di Twitter con gli hashtag a cascata dei giovanissimi fan (che si chiamano «army», cioè esercito). Ma i BTS non sono che il sintomo più eclatante di una febbre da K-pop (come si chiama il pop coreano) molto più ampia, che ha conquistato prima l’Asia, poi gli Stati Uniti e che ora sta dilagando anche in Europa, con boy band come gli Exo o i Big Bang e girl band come le Blackpink o le Red Velvet.

E se la lontana penisola asiatica si avvicina a noi, anche le star occidentali vedono aprirsi un mercato enorme. Così fioccano i featuring: John Legend l’autunno scorso ha duettato con Wendy (una delle Red Velvet), Kanye West ha collaborato con la band JYJ, e, tornando ai BTS, oltre alla hit con Halsey nel nuovo ep vantano un brano scritto da Ed Sheeran (Make it right) e hanno fatto sapere che il loro prossimo desiderio sarebbe un sodalizio con Billie Eilish, ovvero la 17enne americana rivelazione del momento.

Ma qual è il segreto di RM, Jin, Suga, J-Hope, Park Ji-min, V e Jeon Jung-kook? Hanno lineamenti androgini, cantano, rappano e ballano alla perfezione, si impegnano nella band con disciplina ferrea e, a differenza di altri gruppi, partecipano attivamente alla scrittura dei pezzi. La musica è un mix di dance-pop e r’n’b di matrice americana come è tipico della «korean wave», le voci sono dolci, quasi femminili, i testi (incomprensibili, salvo i titoli e qualche ritornello in inglese) affrontano anche temi delicati come la depressione, l’amore, l’ansia per i risultati scolastici: argomenti chiave in una società competitiva come quella coreana che infatti li ha incoronati in ogni modo e li considera portavoce della cultura coreana nel mondo.

I fan dei BTS (il nome sta per Bangtan Sonyeondan, cioè «boyscout a prova di proiettile») sono scatenati, anche in Italia, fra pagine Facebook, account Twitter, siti che traducono canzoni e interviste. Ma tutto il mondo del K-pop porta con sé un universo di fan pronte a imparare il coreano pur di capire i testi, di riprodurre le coreografie, di accamparsi fuori dai locali in attesa dei loro «idol». E a proposito di attesa, cresce quella per il tour europeo che toccherà Londra e Parigi a inizio giugno. L’Italia, per ora, è esclusa. Ma le «army» italiane sono agguerrite e hanno già fatto partire petizioni online per portare i sette beniamini anche nel nostro paese.",corriere della sera,https://www.corriere.it/spettacoli/19_aprile_22/trionfa-pop-bts-ventenni-coreani-conquistano-l-europa-6164cd3a-6514-11e9-b0e8-52e3f9e9cd1b.shtml
"K-pop, un film italiano racconta il fenomeno delle star coreane e dei loro fan",12 novembre 2021,"Il documentario girato da Sophie Perazzolo e Martino Ilacqua, studenti del Centro Sperimentale di Cinematografia di Milano racconta il fenomeno del pop coreano che strega sempre più adolescenti: le star, i tutorial, i raduni dei fan per ballare insieme.

Sono determinati e colorati. Si allenano per imparare i passi di danza e per emulare i loro «idols». Si organizzano tramite TikTok e Instagram. Collezionano vinili ma anche le (redivive) musicassette. Sono i ragazzi e le ragazze del K-pop, il pop koreano che ha ormai un importante seguito anche tra adolescenti e giovani italiani. Il fenomeno è al centro di un breve documentario che vede alla regia Sophie Perazzolo e Martino Ilacqua due studenti della sede distaccata del Centro sperimentale di Cinematografia a Milano . Il loro lavoro rientra all’interno di un più ampio progetto che vede la collaborazione tra il Centro e l’Istituto culturale coreano e che ha portato alla realizzazione di 5 corti e mediometraggi che raccontano aspetti più o meno noti del paese asiatico.

«Prima di avvicinarmi a questo lavoro non ne sapevo nulla – racconta Martino Ilacqua, 23 anni al terzo anno di regia - Mi è capitato spesso di passare in piazza Gae Aulenti a Milano e vedere questi gruppi di ragazzi provare dei balli. Quando ho iniziato a lavorare al documentario, ho capito che stavano studiando le coreografie del K-pop». Il ballo è uno degli elementi che più caratterizza il genere. È probabilmente il collante più forte tra un cantante e la propria «fanbase». Spesso gli appassionati del genere partecipano a delle «random dance»: manifestazioni organizzate col passaparola dove i partecipanti ballano al ritmo di una colonna sonora che mixa insieme più brani. Chi conosce i passi si butta nella mischia e balla. «Ogni canzone ha una sua specifica coreografia – prosegue Martino –. Gli stessi artisti, a volte, pubblicano delle coreografie semplificate in sala prove, eseguendole senza tagli di montaggio. Le confezionano in un video che può fungere da tutorial. In questo modo i fan possono studiarla e riproporla per partecipare a dei contest».

Gli allenamenti avvengono in genere in tutti i luoghi dove sono presenti delle pareti riflettenti, in modo da potersi specchiare e migliorare nell’esecuzione. «Mi intrigava la figura del “trainee” – aggiunge Sophie Perazzolo, 22 anni e coautrice del documentario - il ragazzo giovane che si allena per diventare “idol”, artista. Conoscevo questo aspetto, ma non tutta la parte di aggregazione e partecipazione. Hanno una grande motivazione e una grande energia: stanno lì ad allenarsi duramente anche con il freddo. È una bella atmosfera, un elemento che non si ricrea in nessun altro genere di musica contemporanea». Come ti spieghi il successo di questo fenomeno? «Ha una sua freschezza – risponde Martino -. Il colore, la tecnica, il ballo sono tutti elementi che cambiano le regole del gioco. È una versione del pop ancora più esplosiva e colorata».

Il lavoro di Sophie e Martino, e quello dei loro colleghi studenti di cinema, viene proiettato il 12 novembre alla Casa Del Cinema durante la Korea Week Cinema di Roma. Cinque storie per altrettanti aspetti della cultura coreana. Oltre al K-pop i lavori parlano del taekwondo, lo sport nazionale, o del kimchi, cibo simbolo della convivialità coreana. E poi l’hanji, la carta di gelso conosciuta come la più longeva del mondo e il webtoon, i fumetti verticali creati appositamente per il web. I cinque cortometraggi sono stati realizzati all’interno del K-Lab, un laboratorio didattico promosso dall’Istituto culturale coreano con la supervisione di Maurizio Nichetti. «Cinque film a soggetto e altrettanti brevissimi documentari di approfondimento che rappresentano un modello di comunicazione innovativo che si presta a più di un utilizzo sulle varie piattaforme social – il commento di Nichetti -. Film emozionanti e informazioni per approfondire, in modo complementare, il valore di una cultura che si sta affermando nel mondo in modo sempre più convincente».",corriere della sera,https://www.corriere.it/scuola/secondaria/21_novembre_12/k-pop-film-italiano-racconta-fenomeno-star-coreane-loro-fan-9237c29c-430a-11ec-84b2-370e2b694419.shtml
Squid Game e K-Pop: perché la Sud Corea colpisce l’immaginario globale,10 ottobre 2021,"Seul bravissima a esportare prodotti culturali, il boom dell’esportazione musicale viene studiato a Harvard. Ultimo successo: una fiction estrema che ha acceso un caso politico.

Quattrocentocinquantasei concorrenti. Quarantacinque virgola sei miliardi di won sudcoreani (pari a circa quarantatré milioni di euro) di monte premi. Una versione infernale di Giochi senza frontiere: chi sopravvive — non metaforicamente, proprio fisicamente, perché l’eliminazione consiste in una pallottola nella testa — vince tutto.

Fiction e debiti
La ricetta della fiction di Netflix «Squid Game» è di una semplicità cartesiana: un talent show genere «Survivor» o «Isola dei famosi» dove l’eliminazione è la morte, la vittoria è la ricchezza che pare contemporaneamente a portata di mano e lontanissima. Homo homini lupus, proverbio latino nato duemilatrecento anni fa a novemila chilometri di distanza da Seul, è il riassunto in tre parole della trama di «Squid Game», successo globale (a sorpresa). Non si tratta di semplice avidità: i concorrenti sono tutti, ma propri tutti, strangolati dai debiti e partecipano al gioco, che fin dall’inizio pare molto equivoco e allarmante nelle modalità di reclutamento dei giocatori, con un solo obiettivo. Vincere significa uscirne, significa la salvezza. Fisica e finanziaria. C’è l’uomo d’affari in difficoltà, l’immigrato pachistano, il profugo nordcoreano in fuga dalla dittatura, l’uomo che sta morendo di cancro.

Attori e disuguaglianze
All’estero «Squid Game» trionfa grazie alla regia precisissima, quasi hitchcockiana, di Hwang Dong-hyuk, alla bravura degli attori, alla fotografia; in Corea del Sud però «Squid Game» è diventato un caso politico perché il tema del debito personale non è un artificio della sceneggiatura, è una realtà sociale drammatica: il debito familiare sudcoreano è il più alto di tutta l’Asia (l’Italia è in difficoltà per altri motivi ma ha il debito familiare più basso d’Europa); il boom dell’ultimo ventennio ha esacerbato le disuguaglianze.

Emergenza nazionale
Quello che fuori dalla Corea pare semplicemente un horror benissimo realizzato, in patria viene visto da destra come un umiliante modo di lavare i panni sporchi davanti al mondo, da sinistra come campanello d’allarme su un’emergenza nazionale che necessita di una soluzione non più rinviabile, il lato meno piacevole del grande balzo in avanti compiuto economicamente — e mediaticamente — dal Paese.

La cultura pop
Proprio la cultura pop sudcoreana è diventata negli ultimi anni una macchina straordinaria — il grande pubblico europeo occidentale se n’è accorto con il tormentone della canzoncina «Gangnam Style» nove anni fa, e soprattutto con i quattro Oscar al thriller «Parasite» di due anni fa (peraltro anche «Parasite» parlava senza remore dell’enorme divario tra ricchi e poveri). Ma l’onda lunga dell’intrattenimento made in South Korea è ventennale, con il K-Pop, pop coreano fatto di canzonette che a noi italiani ricordano — in versione riveduta e corretta e con i tempi accelerati — quelle di Sanremo anni Cinquanta ma che in Asia sono diventate un fenomeno dominante. Come sempre, se n’è accorta per prima l’industria del lusso, che ne ha arruolato le star principali come ambasciatori in Asia.

100 milioni di clic
Il K-Pop riesce a varcare le frontiere di mercati molto diversi, dalla Cina al Giappone, ignorando gli effetti negativi della pandemia (il K-Pop è «recession-proof», a prova di recessione). I social media poi hanno funzionato, ancor più del solito da amplificatore — un divo musicale come Kai è onnipresente sui social, gira video da 100 milioni di clic su YouTube, che usa per fatturare poi cifre enormi con i vari endorsement commerciali. Proprio l’utilizzo dei social media e la gestione chirurgica delle risorse (l’ascesa del K-Pop è un case study della Harvard Business School da cinque anni ormai) sono stati elementi chiave del suo successo.
Per «Squid Game», più semplicemente, ha funzionato il passaparola tra utenti, alla vecchia maniera.",corriere della sera,https://www.corriere.it/esteri/21_ottobre_10/squid-game-k-pop-perche-sud-corea-colpisce-l-immaginario-globale-08368b7a-29f9-11ec-bcd6-9bba3a47f3bc.shtml
"«Minari», la ricerca di una nuova vita in terra straniera",15 maggio 2021,"Un film dolce e positivo (di Dario Fasano)
Minari è un ortaggio simile al prezzemolo, onnipresente in Corea. Cresce ovunque ci sia un po’ di umidità. Si adatta dappertutto. È un simbolo di resistenza che tutti, ricchi e poveri, possono coltivare. E Minari, nelle sale riaperte e in tv su Sky on demand e Now, è il titolo che Lee Isaac Chung ha scelto per il suo film, Oscar alla migliore attrice non protagonista, la meravigliosa Yu Jung-Youn. Si badi, Minari è un film profondamente a stelle e strisce, nonostante i dialoghi in coreano. Prodotto da Brad Pitt, realizzato da un regista americano, ambientato in Arkansas, girato in Oklahoma, racconta una storia innegabilmente americana. Siamo negli ’80. Alla Casa Bianca impera Reagan. In uno sperduto sobborgo rurale dell’Arkansas approda dalla California la famiglia Yi con l’idea di coltivare verdure che i connazionali coreano-americani faticano a procurarsi.
Marito e moglie, i loro due figli e una nonna eccentrica che «puzza di Corea», sono i protagonisti di una narrazione che tocca l’immigrazione, l’integrazione, l’amore familiare e il duro lavoro nei campi. E fa i conti con la realtà che è quasi sempre diversa da come la si immaginava: «Non è quello che ci avevi promesso», protesta la moglie esasperata dalla quotidianità, dalla vita in una casa-roulotte piazzata in mezzo al nulla, dai problemi con l’acqua per l’irrigazione che scarseggia, dal lavoro meccanico davanti alle incubatrici a dividere i pulcini dalle «pulcine».
Ritmo lento, ma per nulla noioso, Minari è un film dolce e avvolgente sul sogno americano. Fa a pugni con l’immagine folcloristica del Paese come Terra promessa o, come la chiama il pater familias, «giardino dell’Eden». Chung accoglie una sfida tutta contemporanea. Affronta, senza gridare, un tema caldo, soprattutto per gli Usa post Trump. Ne esce un ritratto fra il dolce e l’amaro, a tratti divertente, di un’integrazione possibile, di un radicamento riuscito, nonostante tutto. Un po’ come l’erba del titolo.

Quell’eccesso di buonismo (di Enzo Augusto)
Diciamo la verità, al sogno americano, all’American Dream, ormai non ci crede più nessuno. È passato il reaganismo e l’hanno distrutto i loosers, i perdenti travolti dagli ingranaggi dalla modernità raccontati dal cinema indipendente. O, forse, ci credono ancora i coreani. E così la famiglia Lee, con due figli piccoli, lascia lo Zen asiatico per tuffarsi nella nevrosi occidentale. Il loro sogno per far fortuna è una fattoria nell’Arkansas. In realtà pochi ettari e una casa mobile su ruote, di quelle che vanno tanto di moda nella new age nomade. Jacob fa il sessatore di pulcini. Individua ad occhio e velocemente (e non sembra facile) il sesso dei pulcini, e i maschi, non servendo a niente, vengono destinati ad un immediato incenerimento (prospettiva infausta per tutto il genere maschile).
La moglie Monica pare riluttante e insofferente a questo ideale di vita bucolica. Il piccolo David, 7 anni, ha un soffio al cuore. La sorellina è saggia e taciturna. A salvare un matrimonio in latente crisi, arriva la nonna che «puzza di Corea». E quindi l’inevitabile lieto fine. La crisi di coppia, che rifugge da ogni intimità in una asiatica atarassia dei sensi, si ricompone. Il cuore di David migliora, un incendio viene domato. Il raccolto è promettente. Il (o la) minari, una pianta coreana, ingrediente, come il prezzemolo, per ogni minestra, attecchisce rigogliosamente anche nell’Arkansas.
Un film edificante, insomma, delicato ed ecologico, attento ai risvolti psicologici, molto amato dalla critica con sei nomination agli Oscar, che già si adeguano, evidentemente, ai nuovi canoni del politicamente corretto. «Nihil nisi bonum», quindi, come per i defunti. E, in effetti, se un appunto si può muovere al film, è un eccesso di buonismo in un contesto un po’ noioso e stucchevole. Un film di nobili esortazioni e buoni proponimenti. Triste, come la vita della famiglia Lee alla ricerca della felicità.",corriere della sera,https://corrieredelmezzogiorno.corriere.it/bari/spettacoli/21_maggio_15/minari-ricerca-una-nuova-vita-terra-straniera-7c32ccde-b562-11eb-904b-857ce6c53dca.shtml
"Morto Kim Ki-duk di Covid-19, regista coreano di culto con «Pietà» e «Ferro 3-La casa vuota»",11 dicembre 2020,"A soli 59 anni è morto improvvisamente a Riga, Lettonia, il famoso regista sud coreano Kim Ki-duk, autore di molti film di culto, noto ai festival, vincitore del Leone d’oro a Venezia nel 2012 con Pietà, poi del Pardo a Locarno con il suggestivo Primavera, estate autunno inverno… nel 2003 (storia del trascorrere del tempo e della vita in un eremo buddista). Infine con Samaria nel 2004, storia di una prostituzione minorile, viene decorato miglior regista al festival di Berlino, confermando la sua vena introspettiva mai disgiunta dalle condizioni politiche. Era arrivato, annuncia il sito lettone Delfi.it, il 20 novembre in Lettonia dove voleva acquistare una casa sul mar Baltico, ma poi aveva fatto perdere i suoi contatti. La sua prima affermazione fu nel 2004 a Venezia, rivelazione con Ferro 3 , l’action film di furti e anima tutto interiore sulla solitudine che conquistò il pubblico vincendo alla Biennale il Leone d’argento.

La formazione a Parigi
Kim Ki-duk era nato il 20 dicembre 1960 a Bonghwa, Corea del Sud e a 9 anni si era trasferito a Seul dove studiò per diventare agricoltore ma preferì in seguito arruolarsi nell’esercito anche per aiutare la famiglia: sarà un’esperienza fondamentale per il suo modo di vedere il cinema e la vita stessa. Poi, come accade, la passione per l’arte lo porta a Parigi che lo accoglie e lo nutre come ha fatto con generazioni di bohemien. Qui inizia da autodidatta a scrivere storie per il cinema (nel 95 ottiene il premio della Corea film commission) ma nel 96 gira Ag- il suo primo film molto polemico verso ciò che si nasconde dietro l’apparente prosperità della Corea neo capitalista. In cinque anni gira otto film come nello stile del paese (vedi Parasite di Bong Joon-ho, grande successo in Italia), sfodera rabbia e violenza ma incanalandole nello studio delle relazioni umane e così facendo imparenta il dramma al thriller, la psicologia al poliziesco e perfino guarda alle tragedie con ironia.


La battuta d’arresto
L’isola nel 2000 lo rende regista atteso ai festival, un amante del silenzio invece del rumore, voce coreana che è impossibile non sentire, non ascoltare, non approfondire; seguono Bad guy e L’arco, Soffio e Time fino a una battuta d’arresto per una grave crisi esistenziale dal 2008 al 2011, dopo aver dimostrato quella rabbiosa energia che lo rende nome di riferimento nel cinema asiatico. Nel 2012 col michelangiolesco Pietà torna e vince il Leone d’oro a Venezia, dove sarà anche presente con Il prigioniero coreano nel 2017, una storia politica e anche poetica di idealismi contrapposti nella figura quasi simbolica di un giovane pescatore.",corriere della sera,https://www.corriere.it/spettacoli/20_dicembre_11/morto-kim-ki-duk-covid-19-regista-coreano-culto-pieta-ferro-3-la-casa-vuota-7896ab94-3ba1-11eb-aad9-ba761f429210.shtml
"Coronavirus, il coreano Son (Tottenham) finisce in quarantena",28 febbraio 2020,"Lo sport continua a essere in ostaggio dell’emergenza Coronavirus. Se in Ungheria Giuseppe Sannino è stato temporaneamente allontanato dall’Honved (club che allena dal maggio scorso) per «essere entrato in contatto con persone che vivono nelle aree in cui è esploso il caso Coronavirus, in Lombardia», adesso è il turno di Son Heung-min, messo in quarantena dal Tottenham.

A dare la notizia è stato lo stesso José Mourinho, che ha spiegato la decisione del club. Infortunatosi nel match contro l’Aston Villa del 16 febbraio (frattura del gomito destro), l’esterno rientrerà a Londra nei prossimi giorni. Ma rientrerà dalla Sud Corea, dove era tornato per sottoporsi a un’operazione dal suo chirurgo di fiducia, dal quale era già stato in passato.

Però, subito dopo la partenza del giocatore, il governo inglese ha reso note alcune misure di prevenzione volte a evitare la diffusione nel paese del Coronavirus. Tra queste, c’è anche un protocollo riguardante la disciplina dei viaggi verso (e di ritorno da) la Corea del Sud, paese dove in queste ore (come in Giappone e Iran) stanno aumentando i contagi.

Così adesso Son non potrà né frequentare il campo di allenamento né vedere i suoi compagni di squadra prima che siano trascorsi 14 giorni. «Io non sono nessuno per giudicare questa decisione. In queste situazioni è giusto che a prendere le misure adatte siano le autorità, il governo. E il club, ovviamente, si atterrà alle loro disposizioni anche nel caso di Sonny», ha spiegato Mourinho. Adesso i tifosi del Tottenham non devono fare altro che aspettare due settimane per rivedere Son in campo.",corriere della sera,https://www.corriere.it/sport/20_febbraio_28/coronavirus-coreano-son-tottenham-finisce-quarantena-92008ef4-5a58-11ea-afa8-e7dfdde6e2a2.shtml
"Il film della settimana:
«Memorie di un assassino»",14 febbraio 2020,"La storica vittoria di “Parasite” agli Oscar di quest’anno ha finalmente acceso anche in Italia i riflettori sul cinema coreano (tra i più importanti del mondo) e su uno dei suoi registi più talentuosi, Bong Joon-ho. Sulla scia di questo entusiasmo esce per la prima volta in sala con appena 17 anni di ritardo (il film è del 2003!), il secondo lungometraggio di Bong, “Memorie di un assassino”. La vicenda è ambientata in un piccolo villaggio della Corea del Sud, dove nel 1986, viene trovata una giovane donna brutalmente assassinata; due mesi dopo, un crimine molto simile, attira l’attenzione dell’opinione pubblica: lo spettro di un assassino seriale fa sprofondare l’intera regione nel terrore. Due poliziotti locali, tanto brutali quanto impreparati, indagano con mezzi poco ortodossi sugli omicidi; si unirà a loro un terzo detective, in arrivo direttamente da Seoul. Penserà di poter risolvere il caso ma, fra errori e false piste, verrà trascinato negli abissi di un’indagine senza apparente risoluzione.

Già ai suoi esordi Bong lavora su quella che saranno poi alcune delle cifre stilistiche più importanti del suo cinema e cioè: la capacità di allargare la rappresentazione da una cornice di genere a un più ampio quadro socio-politico, l’alternanza del dramma con toni grotteschi, il caricamento “intensivo” delle immagini. “Memories of Murder” è facilmente riconducibile alle forme del thriller, con cui il regista coreano si misura per la prima volta. A ben guardare, però, il film, tratto da un fatto di cronaca nera realmente accaduto nella Corea degli anni Ottanta, presenta significative variazioni rispetto, ad esempio, alla tradizione classica americana (a cui Bong dichiara spesso di ispirarsi): siamo in un villaggio di campagna e non in una metropoli, i detective non sono figure affascinanti e non possono contare sul supporto della tecnologia, il mistero alla fine resta insoluto perché il colpevole non verrà mai scoperto. Inoltre è palpabile la volontà del regista di servirsi di questa storia per raccontare i risvolti quotidiani del pesante clima vissuto dalla Corea al tempo della dittatura di Park Chung-hee, ben rappresentato nelle numerose sequenze di violenza (non solo quella del serial killer, ma anche quella perpetrata dalle autorità nei confronti di civili inermi) e paranoia urbana presenti nel film. Insomma, il seme di “Parasite” era già presente qui.

Regia: Bong Joon-ho; Interpreti: Song Kang-ho, Kim Sang-kyung, Kim Roe-ha; Sceneggiatura: Bong Joon-ho; Fotografia: Kim Hyung-koo; Musiche: Taro Hiwashiro; Montaggio: Sun Min-kim; Scenografia: Ryu Sung-hee; Distribuzione: Academy 2; Corea del Sud, 2003, 131’.

A Firenze e in provincia è in queste sale: Firenze: Spazio Uno, Odeon.",corriere della sera,https://corrierefiorentino.corriere.it/firenze/notizie/vivitoscana/20_febbraio_14/film-settimana-memorie-un-assassino-0a2d0654-4f15-11ea-9889-5b43d68a9cd2.shtml
"Bong Joon-ho, talento da Oscar anche in «Memorie di un assassino»",11 febbraio 2020,"Il vento dell’Est, che ha rivoluzionato l’assegnazione degli Oscar con quattro statuette vinte per la prima volta da un film coreano, ha aperto le porte anche a un’altra regia di Bong Joon-ho, recuperata dalla distribuzione AcademyTwo già responsabile dell’arrivo in Italia di Parasite. Si tratta di Memorie di un assassino (in originale Salinui chueok, del 2003), secondo la rivista inglese Sight&Sound «uno dei film chiave del primo decennio del XXI secolo», premiato per la sceneggiatura al Festival di Torino, quando era ancora diretto da Roberto Turigliatto e Giulia D’Agnolo Vallan, e fino a ieri reperibile (con qualche difficoltà) solo in dvd.

Adesso, sul grande schermo, si offre in tutta la sua bellezza, permettendo così allo spettatore non solo di apprezzare meglio il lavoro del regista Bong ma soprattutto di addentrarsi meglio nella conoscenza del cinema coreano, uno dei più prolifici al mondo. Ma anche dei più sorprendenti per i numerosi cambi di tono (presenti anche in Parasite) l’intreccio tra i generi e una recitazione lontanissima dai canoni occidentali.

Memorie di un assassino inizia come un giallo. In una cittadina di provincia, si cominciano a rinvenire cadaveri di giovinette stuprate: una prima volta in un canale d’irrigazione agricola, poi in campo aperto. Tutte sono state legate e imbavagliate con la propria biancheria intima, un sasso in bocca per impedir loro di parlare prima di essere violentate e uccise. E la sera del delitto il cielo era immancabilmente piovoso. Siamo nel 1983, la Corea è ancora un Paese profondamente classista, dove la polizia conserva un potere quasi intangibile e chi finisce nelle sue mani non se la vede mai bene.

Succede così anche ai sospetti che il detective Park (Song Kang-ho) e il suo assistente Cho (Kim Roe-ha) vanno a cercare tra i minorati e i pervertiti della zona. Convinto di saper riconoscere gli assassini dagli occhi (bisogna aggiungere che i fatti gli daranno naturalmente torto?), Park pensa che i colpevoli debbano necessariamente nascondersi tra i rifiuti della società: prima un poveraccio con evidenti ritardi mentali, poi un feticista che sfoga nell’onanismo le sue repressioni, entrambi da umiliare quando non apertamente da torturare (i metodi d’interrogatorio fanno rimpiangere quelli della Gestapo) e soprattutto da indirizzare verso confessioni che non hanno niente di spontaneo.

Perché questa discesa verso un realismo crudo e violento? Per spostare l’obiettivo dal film di genere al quadro sociale, dall’inchiesta poliziesca a un più ampio ritratto della società coreana. Per questo entrano in scena anche un detective decisamente meno sbrigativo e venuto da Seul (Kim Sang-kyung) insieme a una specie di «coro» fatto di giornalisti televisivi e della carta stampata con funzioni di «contropotere». E mentre i reporter hanno il compito, nell’economia del racconto, di ribadire un qualche tipo di sguardo «morale» (arrivano anche a far sostituire un capufficio della polizia, troppo compromesso con le torture dei detenuti), il detective indirizza l’inchiesta verso una possibile soluzione, con l’aiuto (metaforicamente significativo) di una semplice sergente della polizia (Ko Seo-hie), l’unica che sembra capace di cogliere i segnali che vengono dalla realtà.

Così, verso la metà del film, Bong (che ha scritto la sceneggiatura con Shim Sung-bo a partire dal romanzoCome and See Me di Kim Gwang-rim) sembra voler abbandonare la trama gialla per aprirsi verso una descrizione corale e contraddittoria della Corea (del Sud), povera e repressiva ma anche violentemente maschilista, che vive un complesso di inferiorità verso gli Stati Uniti (il mito della Cia, quello dell’analisi del Dna) e si trova a fare i conti con un Male incomprensibile e sfuggente, da cui rischiano di essere sempre sconfitti (guardate la scena del confronti a tre nella galleria ferroviaria). Ma dove le persone riescono, anche se a fatica, a emanciparsi grazie a un processo di lenta maturazione. Che un finale ambientato nel 2003 si permette di rimettere in discussione con un ultimo, doloroso sberleffo.",corriere della sera,https://www.corriere.it/spettacoli/20_febbraio_11/talento-bong-joon-hoin-thriller-che-sorprende-88eed8b8-4cd2-11ea-abdf-2e1b18f873ec.노싀
"Oscar 2020, nella notte di «Parasite» trionfa anche Morandi: «Dentro che qualcosa di italiano»",10 febbraio 2020,"C’è un piccolo piccolo pezzetto di Bologna nel trionfo del coreano Parasite nella lunga notte degli Oscar 2020. Nel film che ha sbancato l’Academy portando a casa l’Oscar per il miglior film, la miglior regia, la miglior sceneggiatura e il miglior film straniero, il regista Bong Joon-ho ha infatti inserito nella scena madre la canzone In ginocchio da te portata al successo da un Gianni Morandi ragazzino negli anni ‘60 e divenuta nel ‘64 il film galeotto in cui Morandi si innamorò di Laura Efrikian, che poi sposò due anni dopo. Tutt’altra atmosfera nel film coreano dove la canzone scritta da Franco Migliacci - e inno all’innamorato che chiede perdono all’amata perché «l’altra non è, non è niente per me» - diventa protagonista di una delle sequenze più drammatiche del film, che scarnifica le certezze borghesi insinuando in una villa da sogno una famiglia di parassiti che porterò la trama verso la tragedia finale.

Al Festival di Cannes, dove il film aveva trionfato con la Palma d’Oro e colpito la platea internazionale, il regista aveva dichiarato di aver scelto la canzone di Morandi per il titolo, «perché i protagonisti sono letteralmente in ginocchio». Quando poi gli avevano spiegato che era una canzone d’amore era scoppiato in una fragorosa risata: «M a è geniale! Così nel contesto del film è ancora più divertente!». Dopo Cannes Morandi e il regista avevano entrambi dichiarato di volersi incontrare, ma per l’artista coreano è cominciata una lunghissima cavalcata ai premi internazionali conclusasi nella notte losangelina e difficilmente si sono trovate finestre per la stretta di mano.

Dal canto suo Morandi sulla sua pagina Facebook Morandi ha fatto un post, come sempre spiritoso: «Oggi mi chiamano tutti come se avessi vinto l’Oscar - dice nel consueto sfondo bucolico - il film l’ha vinto “Parasite”. Ma la cosa bella è che in questo film c’è un brano che io ho inciso che non avevo ancora vent’anni. Comunque sono contento: il film è bellissimo e dentro c’è qualcosa di italiano».",corriere della sera,https://corrieredibologna.corriere.it/bologna/cultura-spettacoli/20_febbraio_10/oscar-2020-notte-parasite-trionfa-anche-morandi-245d2edc-4bdc-11ea-93c4-5ff472a9d87b.shtml
"Parasite, il film sudcoreano che sconfigge 1917 e Martin Scorsese",10 febbraio 2020,"L’Oscar è sud coreano. Le statuette più importanti vanno a «Parasite»: miglior film, miglior regista, Bong Joon Ho, migliore pellicola straniera. La sorpresa dell’anno, un’opera spiazzante, Palma d’Oro a Cannes, trionfa anche al Dolby Theatre di Los Angeles. Due i grandi sconfitti, il kolossal (forse un po’ troppo) «1917» di Sam Mendes e «The Irishman» di Martin Scorsese. La platea ha riservato al grande regista italo-americano una delle poche standing ovation, ma l’Academy gli ha mandato un segnale fin troppo crudele: nessun premio per lui, né per i giganti del suo film, Al Pacino e Joe Pesci, inseriti nella categoria per gli attori non protagonisti.

Hollywood apre a una cinematografia lontana, anche se il regista Bong Joon Ho si è professato «allievo» di Scorsese, «ammiratore» di Quentin Tarantino e così via. Al di là del giudizio sul film (ma il nostro critico Paolo Mereghetti faceva il tifo per «Parasite») la 92 esima edizione si apre al mondo con un effetto salutare anche per il cinema e la cultura americani. Tutto o quasi come previsto, invece, nel resto del tabellone. Miglior attore protagonista l’insuperabile Joaquin Phoenix, per Jocker. Tra le attrici svetta Renée Zellweger, per «Judy». Nell’anno elettorale, con le primarie democratiche in pieno corso, e a nove mesi dalle presidenziali, Hollywood ha preferito fare un passo indietro.",corriere della sera,https://www.corriere.it/spettacoli/oscar/notizie/parasite-film-sudcoreano-che-sconfigge-1917-martin-scorsese-e6dc36ee-4bc6-11ea-91c6-061fa519fab0.노싀
"Parasite, il vento dell’est soffia sugli Oscar 2020",10 febbraio 2020,"Il vento dell’est è arrivato fino a Hollywood e ha mandato all’aria tutte le previsioni. Per la prima volta in novantadue anni un film non in lingua inglese ha conquistato il titolo di miglior film: Parasite del coreano Bong Joon-ho ha vinto l’Oscar più importante, incoronato anche con le statuette per la miglior regia, la miglior sceneggiatura e naturalmente il miglior film internazionale (nuova dizione di quello che fino all’anno scorso era il premio per il miglior film in lingua straniera).

Chi aveva puntato su 1917 (come i bookmaker) o in seconda battuta su Joker è stato sonoramente sconfitto. Il primo ad essere sorpreso di una tale messe di premi (dopo che a maggio aveva già vinto la Palma d’oro a Cannes) è stato proprio il regista coreano che ha lasciato la ribalta del Dolby Theater annunciando di voler bere per tutta la notte, non prima però di essersi profuso in ringraziamenti a quelli che, presenti in sala, considera tra i suoi maestri e che ha sonoramente sconfitto, Martin Scorsese e Quentin Tarantino: tutti e due avevano dieci nomination ma The Irishman non ha vinto niente e C’era una volta a… Hollywood solo quella per l’attore non protagonista (a Brad Pitt) e per la scenografia. Difficile trarre una morale da questa abbuffata coreana.

Di solito è il cinema hollywoodiano che parte alla conquista dei mercati orientali, questa volta è avvenuto il contrario, favorito probabilmente dalla non eccelsa annata creativa e più in generale da una certa ripetitività dell’industria statunitense, chiusa tra megaproduzioni seriali fatte di super-eroi e di super budget e una produzione più ambiziosa ma molto attenta a non sorprendere troppo il pubblico (biografie, melodrammi familiari, riduzioni letterarie). Sembrava che Joker fosse il massimo dell’invenzione possibile e invece Parasite ha conquistato tutti a sorpresa con la sua inedita forza farsesca.",corriere della sera,https://www.corriere.it/spettacoli/oscar/notizie/parasite-vento-dell-est-soffia-oscar-2020-53ad590c-4bc6-11ea-91c6-061fa519fab0.shtml
"Bong Joon-ho e «Parasite», fenomeno
che illumina la notte degli Oscar",9 febbraio 2020,"Ancora prima della cerimonia degli Oscar 2020, il trionfatore c’era già: Bong Joon-ho, 50 anni, Palma d’oro a Cannes con Parasite, la commedia nera che gli ha permesso di frantumare record su record. Primo regista sudcoreano a essere nominato in sei categorie (tra cui miglior film, miglior film internazionale e miglior regia). Primo a vincere Golden Globe e Spirit Award (miglior film straniero). Tra i trofei anche due Bafta (sulle orme del connazionale Park Chan Wook). Al suo cast è andato il Sag Award per miglior Ensemble. Il film ha incassato oltre 150 milioni di dollari nel mondo, affermandosi anche in Paesi poco attenti alle cinematografie d’Oriente. Bong Joon-ho è il regista più riverito al mondo. Tutti lo vogliono, tutti lo cercano. Hbo si è aggiudicata la miniserie da Parasite, tornato in sala da noi con Academy Two (che dal 13 febbraio distribuisce Memorie di un assassino, che ne rivelò il talento nel 2003, quando fu premiato al festival di Torino). L’intera filmografia — dall’esordio Barkin Dogs Never Bite del 2000, a The Host, Madre,Snowpiercer con Tilda Swinton, Chris Evans e Octavia Spencer, fino a Okja — è oggetto di devozione.

#bonghive
La «Parasite-mania» in realtà era già scattata a Cannes: sui social network i fan rilanciarono l’hashtag #bonghive (lui in compenso non usa i social), la Palma fu stata ribattezzata in suo onore, Bong d’or. Non che sia arrivato dal nulla. Tra i primi sostenitori Quentin Tarantino (a cui ora contende le statuette più importanti), Edgar Wright, Guillermo Del Toro. E, soprattutto, Tilda Swinton (con lui per Snowpiercer e Okja). Ora la lista è infinita: i fratelli Almodóvar, Brad Pitt, Lupita Nyong’o, Barack Obama. A ogni cerimonia colleghi e attori fanno a gara a farsi fotografare con lui. Con Taika Waititi, regista di Jojo Rabbit, fanno coppia (comica) fissa. Da noi ha conquistato Morandi, di cui ha utilizzato In ginocchio da te per la scena finale di Parasite. Gianni lo ha ricambiato con un video da tifoso su Facebook. Oltre agli attori (Song Kang-ho su tutti), anche la sua traduttrice Sharon Choi, colta e raffinata, ha un fan club personale. La loro clip da Jimmy Fallon è diventata virale. La febbre Parasite dilaga. La gente vuole comprare la casa del film (che però non esiste, era un set costruito ad hoc). Gli storyboard che il regista disdegna per i film sono oggetto di devozione. Persino la disgustosa ricetta inventata dei random, (un po’ ramen un po’ udon) è diventata di culto. Bong è abituato a rompere le regole: ha tenuto testa a Weinstein per il final cut di Snowpiercer, fatto da pioniere lavorando per Netflix con Okja. E intaccato abitudini inossidabili. «Una volta superata la barriera dei sottotitoli, avete accesso a tantissimi meravigliosi film. Parliamo un solo linguaggio: il cinema», ha spiegato ai Golden Globes. Il passaparola globale su Parasite lo dimostra. Lucida radiografia delle nuove diseguaglianze che descrive con precisione da miniaturista, ha reso universale la lotta di classe tra la ricca famiglia Park e i poveri Kim caduti in disgrazia dopo aver rincorso un sogno da imprenditori con il franchise di dolci taiwanesi (scandalo reale in Sud Corea). «Il mio Paese sembra ricco e pieno di glamour, tra K-pop e crescita tecnologica. Ma le differenze aumentano. E i giovani sono angosciati». Ma non divide il mondo in buoni e cattivi: «Parasite è una commedia senza clown, una tragedia senza cattivi, comprensibile ovunque. Viviamo tutti in una unica gigantesca nazione, il capitalismo». Sociologo mancato, da ragazzo Bong ha conosciuto la repressione della dittatura. Riesce a mettere in ogni film riferimenti precisi alla cronaca del suo paese. E ai rapporti con i coreani del Nord. «Ci scherziamo sempre su queste cose e soprattutto sui bunker super attrezzati che sono molto comuni nelle ville dei ricchi e che sono aumentati con la paura di attacchi nordcoreani», aveva spiegato a Cannes. Di riferimenti alla società sudcoreana si trovano molti echi anche in Memoria di un assassino, sulla vicenda, vera e dolorosa, del primo serial killer del paese. «Un thriller rurale, molto reale. Volevo mostare che la realtà, in cui il comico coesiste con l’orribile». In quanto a lui, sono mesi che gira il mondo a ritirare premi: non vede l’ora di tornare al lavoro. Per due progetti: un horror ambientato in Corea del Sud e un film, «molto umano» su una storia vera avvenuta in Gran Bretagna nel 2016. «I premi non mi fanno cambiare i piani», ha assicurato.",corriere della sera,https://www.corriere.it/spettacoli/oscar/notizie/bong-joon-ho-parasite-fenomeno-che-illumina-notte-oscar-88bcc90e-4b5b-11ea-aff7-4a3600894a18.노싀
"Duckhee Lee, chi è il tennista sordo che ha perso con Fognini: «Non sento, mi distraggo meno»",6 marzo 2020,"Duckhee Lee non sente il rumore della palla, le chiamate del giudice di linea, e neanche gli applausi del pubblico. Eppure Lee gioca per la sua Nazionale e, soprattutto, è stato il primo giocatore non udente nella storia del tennis ad aver vinto un match nel circuito professionistico. Successe ad agosto, a Winston-Salem, negli Stati Uniti, dopo che Lee era arrivato anche al n. 130 grazie a diversi titoli risultati nei Futures.

«La gente mi prendeva in giro per la mia disabilità — ha raccontato tempo fa —. Mi dicevano che non avrei dovuto giocare. Il mio messaggio per i non udenti è quello di non scoraggiarsi: se si vuole, si può fare qualsiasi cosa. In realtà nel tennis vedo nel mio handicap un vantaggio rispetto agli altri giocatori: essendo sordo, infatti, è molto difficile che venga distratto durante le partite, dalla folla o dal mio avversario. Questo mi permette di concentrarmi molto di più sul mio gioco». Tra gli altri giocatori del circuito, la voce che ci fosse un ragazzo di talento non udente si è diffusa in fretta: «Se dovessi giocare con le cuffie — ha detto Andy Murray —, sarebbe difficile aumentare la velocità della palla. Noi tennisti usiamo le orecchie per raccogliere informazioni». Da un Andy all’altro, da Murray a Roddick: «Lee è fenomenale, perché sa ascoltare la palla che produce un suono diverso a seconda che sia colpita piatta, in slice, in back o in top».

Nel 2017, durante un match di Coppa Davis tra la Corea del Sud e l’Uzbekistan, Lee continuò a giocare nonostante il giudice avesse chiamato la palla fuori. Fin da bambino, la famiglia di Lee scelse per il figlio di fargli imparare non soltanto la lingua dei segni, ma anche a leggere il labiale e parlare il più possibile, per integrarsi con chi ha a disposizione anche l’udito e non solo la voce. Nonostante il piccolo Duckhee vivesse una realtà ovattata, apparentemente distante dal resto del mondo, dimostrò di avere qualità fuori dal comune con la racchetta in mano: forse perché come poche altre discipline sportive, il tennis è uno sport che si pratica da soli, ascoltando se stessi. Il talento c’era, e anche tanto: motivo, questo, per cui all’età di 11 anni la Hyundai gli offrì un contratto di sponsorizzazione, che gli consentì di pagarsi gli spostamenti da un torneo all’altro, fino ad arrivare a Wimbledon, quando nel 2015 comparvero due persone del suo staff ad alzare il braccio quando la palla veniva chiamata fuori.

Prima di Fognini, che a Cagliari ha aperto la Davis dell’Italia con un 6-0 6-3 che ha lasciato poco margine al coreano, Lee aveva incrociato un altro italiano in questa stagione: successe nelle qualificazioni agli Australian Open. L’azzurro in questione, Alessandro Giannessi, uscì inferocito dal campo dopo la decisione dell’arbitro (sul 4-0 in suo favore nel tiebreak decisivo) di concedere un medical timeout al coreano vittima di crampi non concesso dal regolamento. Dopo qualche minuto di stop, Lee tornò in campo e ribaltò il punteggio.",corriere della sera,https://www.corriere.it/sport/20_marzo_06/duckhee-lee-chi-tennista-sordo-che-ha-perso-fognini-non-sento-mi-distraggo-meno-252a603c-5fd2-11ea-96d2-d1c7db9c0ec3.노싀
"Oscar 2020, le nomination: la vera sorpresa è il coreano «Parasite»",13 gennaio 2020,"Il braccio di ferro tra Netflix e il resto di Hollywood riprende con le nomination agli Oscar dopo la sconfitta ai Golden Globe (dove le quaranta e più nomination della streaming tv hanno raccolto solo le briciole). Ma la vera sorpresa di questa novantaduesima edizione viene dall’oriente: con le sue sei nomination Parasite di Bong Joon-ho porta la Corea del Sud per la prima volta nel libro d’oro dell’Academy.

E non solo nella categoria del miglior film internazionale ma anche in quella del miglior film tout court e del miglior regista (come era successo l’anno scorso con Roma), oltre a concorrere per la sceneggiatura originale, il montaggio e la scenografia. Per il resto, probabilmente sarà gara a quattro - Joker, C’era una volta a… Hollywood, The Irishman e 1917 – ma che un «piccolo» film coreano possa insidiare in maniera così eclatante la riserva di gioco delle major potrebbe spingere qualche executive hollywoodiano a ripensare le strategie di sviluppo del cinema americano, oggi rigidamente indirizzata sui binari dei blockbuster e dei sequel.

È la politica messa in atto dalla Disney (oggi leader incontrastato del mercato) che anche le altre major si sono affrettate a seguire e che invece queste nomination sembrano contraddire proprio a cominciare dai riconoscimenti ricevuti da Parasite. O dalle nomination di Joker, il cui successo ha sorpreso la stessa Warner. Certo, a controbilanciare le statuette ci sono sempre gli incassi e nel determinare le politiche di produzione il botteghino conta molto più degli applausi, ma qualche sorpresa agli Oscar potrebbe aiutare a scelte più coraggiose, soprattutto nella scelta dei soggetti. E il cinema ne trarrebbe certamente vantaggio.",corriere della sera,https://www.corriere.it/spettacoli/20_gennaio_13/oscar-2020-nomination-vera-sorpresa-coreano-parasite-c90d09ca-3624-11ea-a772-b07894fd2c68.shtml
"Sulli, la 25enne ribelle del K-pop coreano, trovata morta in casa",14 ottobre 2019,"E' stata trovata morta in casa a Seul dal suo manager e l'ipotesi più accreditata è il suicidio. E' scomparsa domenica notte Sulli, al secolo Choi Jin-ri, star 25enne sudcoreana considerata la ribelle del K-pop. La notizia si è presto diffusa in rete e sono milioni i fan che hanno espresso il proprio cordoglio sui social. 

Milioni di fan
Nata il 29 marzo 1994 a Pusan, Sulli ha iniziato la carriera nel mondo dello spettacolo all'età di 11 anni recitando nel film drammatico The Ballad of Seo-dong. Quattro anni dopo entra nel gruppo femminile f(x) e arriva la fama. I video della band conquistano milioni di fan e Sulli si costruisce un'immagine da ragazza modello prestando il viso a molte marche di moda e cosmetici. Nell'agosto del 2015 Sulli lascia la band e decide di dedicarsi al cinema.

Attacchi di panico e depressione
Intanto, però, il suo personaggio cambia radicalmente. Sui social Sulli è sempre più provocante e turba la benpensante società sudcoreana mostrandosi in atteggiamenti intimi con il compagno. Pochi mesi fa era anche tornata alla musica pubblicando il suo primo album da solista, Goblin, dopo aver moltiplicato le apparizioni in televisione e al cinema. Secondo i media la giovane soffriva di depressione, attacchi di panico e agorafobia, come lei stessa aveva raccontato in un reality show nel 2018: «Soffro di attacchi di panico da quando ero adolescente... i miei amici più cari mi hanno lasciato cadere, le persone mi hanno ferito, tutto è crollato. Mi sono sentita come se nessuno intorno a me potesse capirmi, ecco perché ho ceduto definitivamente».",corriere della sera,https://www.corriere.it/spettacoli/19_ottobre_14/trovata-morta-sulli-25enne-ribelle-k-pop-coreano-70b40038-ee82-11e9-8aef-29807ec864ed.노싀
"«Burning – L’amore brucia»: gelosie, ambizioni, tradimenti. Tre ragazzi e un grande enigma",15 settembre 2019,"Meno è meglio. Meno gridato, meno spiegato, meno sottolineato, ma quanto più emozionante, più intenso, più appassionante. Dopo il bellissimo Poetry, su una ultra-sessantenne che trova nella poesia la chiave per affrontare la realtà, ora conBurning – L’amore brucia il regista coreano Lee Chang-dong segue gli spasimi d’amore di un giovane aspirante scrittore, incapace di «fermare» il proprio oggetto del desiderio. Tutti e due raccontati con la stessa grazia e delicatezza, la stessa economia di mezzi ma anche la stessa intensità d’emozioni, campioni di un cinema che vuole avvicinarsi allo spettatore come in punta di piedi, per affascinarlo e non stordirlo.

All’origine del film ci sono le poche, appassionanti pagine del racconto di Haruki Murakami Granai incendiati (uno dei testi raccolti col titolo collettivo L’elefante scomparso, Einaudi) dove l’incontro tra uno scrittore, una inafferrabile ventenne e il suo sfuggente amico scivola riga dopo riga in una ambigua e contagiosa indeterminatezza, lasciando il lettore a confrontarsi con un piccolo ma irrisolto mistero. Nel film molto cambia, a partire dall’ambientazione – dalla vaghezza geografica del testo letterario, forse il Giappone, si passa alla Corea e alla concretissima città di Panju, sul confine tra Sud e Nord – per continuare col fatto che a bruciare non sono più granai, molto diffusi nel Paese di Murakami, ma delle serre di plastica più comuni in Corea. Eppure a dominare è sempre l’inafferrabile essenza di questi personaggi, specie di fantasmi in carne e ossa che sfuggono a qualsiasi determinazione.

Cosa sappiamo dei tre protagonisti? L’aspirante scrittore Jong-soo (interpretato da Yoo Ah-in) campa facendo consegne commerciali (come vediamo nella primissima scena) e si porta dietro l’ingombrante presenza di un padre attaccabrighe che vediamo in tribunale mentre viene condannato, e quella forse altrettanto ingombrante di una madre che se ne è andata quando lui era molto piccolo. Lei, Hae-mi (l’esordiente Jun Jong-seo), fa lavoretti occasionali come invitare i potenziali clienti ad approfittare delle offerte commerciali, si è rifatta i lineamenti del viso per cancellare le bruttezze adolescenziali e studia pantomima nemmeno lei sa bene perché. Ma soprattutto vuole partire per l’Africa e per convincere Jong a occuparsi del suo gatto (che non si vedrà mai, perché forse nemmeno esiste), lo invita a casa sua dove gli si concede senza troppi problemi. Il problema è che quando ritorna dal suo viaggio africano si presenta con Ben (Steven Yeun), un nuovo amico ricco e molto sicuro di sé, da cui sembra inseparabile.

Inizia così una strana frequentazione a tre, fatta di chiacchiere, bevute (mai eccessive), silenziose meditazioni di fronte al tramonto. Fin quando, durante uno dei tanti improvvisi sonni della ragazza, Jong confessa a Ben di essere innamorato di Hae (senza avere il coraggio di dichiararsi) e Ben, complice uno spinello, quella di incendiare le serre dei dintorni. Due «confessioni» fatte senza che ci sia un qualche motivo o giustificazione ma che finiscono per rendere ancora più intrigante quell’atmosfera di indeterminatezza e di sfuggevolezza dentro cui si muovono i tre personaggi (perché anche Hae non è mai solo l’oggetto dei desideri dell’uno e delle attenzioni dell’altro). Il risultato è una specie di calma inquietante, destinata inevitabilmente a esplodere, prima con la sparizione di Hae-mi, poi con la gelosia e i sospetti di Jong-soo, che nel testo di Murakami non esiste ma che si adatta perfettamente con la sua repentina e inaspettata conclusione al senso di inadeguatezza e di indeterminazione che il film ha coltivato fino ad allora.

Perché Lee sembra raccontare solo le vicende dei suoi tre personaggi, ma in filigrana tratteggia il ritratto di un Paese insoddisfatto di sé e della sua condizione, dove le persone nascondono rabbie e rivendicazioni (l’episodio del padre condannato), invidie e ambizioni represse (la visita di Jong alla casa di Ben), angosce e paure (l’ambientazione al confine con la Corea del Nord e la sua insinuante propaganda) oltre a una diffusa amoralità che non può che finire in tragedia.",corriere della sera,https://www.corriere.it/spettacoli/19_settembre_15/gelosie-ambizioni-tradimentitre-ragazzi-grande-enigma-d7f68d50-d7c2-11e9-9016-c6193fcbf5c4.노싀
"Squid game’, i fan possono gioire: è stata confermata la seconda stagione della serie",09 NOVEMBRE 2021,"Il coreano Hwang Dong-hyuk, lo showrunner, ha azzerato l'attesa: con una dichiarazione strappata durante un'intervista ha detto di essere già al lavoro su 'Squid game 2'


È indubbiamente la serie dei record di quest'anno per la piattaforma Netflix e, come prevedibile, una seconda stagione è stata messa in cantiere in tutta fretta, forse anche con grande sorpresa del suo creatore, Hwang Dong-hyuk.

Il creatore, sceneggiatore e regista coreano, in un'intervista 'catturata' la sera scorsa sul red carpet di un evento a Los Angeles dedicato alla serie televisive, si è lasciato andare davanti alle telecamere. Visibilmente contento, ma forse anche stressato, ha detto - testuali parole - ""che c’è stata molta pressione, così tanta richiesta e così tanto amore per una seconda stagione di Squid game che mi sono quasi sentito come se non avessi altra scelta!"".

Poi, l'annuncio definitivo: ""Ci sarà assolutamente una seconda stagione. È già tutta nella mia testa"", ha spiegato lo showrunner puntandosi l'indice alla tempia, ""e attualmente mi trovo nella fase del processo creativo. Ma mi sento anche di affermare che è ancora troppo presto per dire quando si concretizzera e come. Per cui, vi faccio una promessa: Gi-hun tornerà e farà qualcosa per il mondo"".",la repubblica,https://www.repubblica.it/serietv/netflix/2021/11/09/news/squid_game_i_fan_possono_gioire_e_stata_confermata_la_seconda_stagione_della_serie_coreana-325735046/?ref=search
"Dr. Brain', tra thriller e fantascienza. Il regista: ""Il segreto del successo dei coreani? Qualità e dinamismo""",04 NOVEMBRE 2021,"
Hackerare il cervello umano. Entrare nei ricordi, pensieri ed emozioni degli altri attraverso la sincronizzazione celebrale. Tra thriller e fantascienza, con discreti momenti horror, arriva oggi su Apple tv+ la serie coreana Dr. Brain, adattamento del webtoon (fumetto coreano digitale) di Hongjacga. La firma il regista Kim Jee-woon (Two sisters, The last stand - L'ultima sfida) alla sua prima prova con la serialità. ""Il  webtoon di Hongjacga è molto popolare non solo in Corea - ha detto il regista nella conferenza stampa globale in cui ha presentato la serie - ma se l'autore si concentra soprattutto sull'aspetto 'mistery' della storia, sull'assassinio, la serie ha più livelli per esempio le questioni familiari che sono affrontate attraverso un approccio che tiene conto della dimensione sentimentale dei protagonisti"".

Dr. Brain racconta di Sewon, un brillante neuroscienziato che fin da bambino ha avuto difficoltà a socializzare e ad empatizzare con gli altri. Colpito da un'orribile tragedia personale decide di utilizzare i suoi studi sulla sincronizzazione cerebrale, un complicato processo per mettere cervelli diversi in connessione, nel disperato tentativo di scoprire cosa è successo a suo figlio e a sua moglie mentre due detective lo accusano della morte di un uomo. Il protagonista è l'attore Lee Sun-kyun che nel film da Oscar Parasite interpretava il papà della famiglia ricca e che del suo personaggio dice: ""Non riesce a provare empatia la sua vita sembra molto monotona, ma le sue ricerche sulle sincronizzazioni celebrali gli permetteranno di capire i sentimenti e le sensazioni degli altri. A quel punto realizzerà di non essere stato un buon padre, un  buon marito, Sewon inizia il suo percorso come un uomo senza sentimenti ma lo concluderà con passione, ve lo posso assicurare"".

Un figlio scomparso, dato per morto in un incendio, una moglie in coma per tentato suicidio, un'accusa di omicidio per un uomo di cui non sa nulla ma scopre invece conosceva bene sua moglie. Sewon non potrà fare a meno di indagare a sua volta per cercare di capire cosa è veramente accaduto. ""La sincronizzazione celebrale è molto più che ottenere i ricordi di qualcun altro, perché è un processo che fa passare anche le emozioni e le sensazioni dell'altra persona - spiega l'interprete -  Col regista ne abbiamo parlato tanto e siamo arrivati alla conclusione che la metafora più vicina alla sincronizzazione celebrale è quando sincronizziamo due device tramite un cloud"". Per rendere l'effetto il più realistico possibile la produzione si è rivolta ad un neuroscienziato che ha fatto da consulente: ""Quest’idea di poter accedere alla coscienza e ai ricordi degli altri è qualcosa di nuovo, ma è basata su ipotesi scientifiche e mediche per dare autenticità a quello che raccontavamo"" ha spiegato il regista.

""Il nostro è un thriller poliziesco ma è anche una serie di fantascienza ed è anche il racconto del percorso di Sewon alla scoperta del suo handicap, la sua deficienza di emozioni. Il suo viaggio è un modo per trovare pace, inoltre nella serie si affrontano una serie di dinamiche familiari che credo rendano la storia molto innovativa"". Alla domanda quale sia il segreto del successo degli ultimi anni della cultura popolare coreana, culminato col fenomeno globale di Squid Game ma che affonda le radici molto più indietro, il regista ha risposto: ""Non so se esiste un segreto dietro il successo della cultura coreana ma siamo più che consapevoli che stiamo vivendo un momento di grande dinamismo. Credo che in generale ci sia un grande entusiasmo rispetto alla nostra cultura che si sposa con l’alta qualità dei film, serie, musica. Sono convinto che contenuti come questi possano veramente diventare globali quando i talenti e le capacità sono a questo livello"".",la repubblica,https://www.repubblica.it/serietv/appletvplus/2021/11/04/news/dr_brain_la_serie_coreana_tra_thriller_e_fantascienza_il_regista_il_segreto_del_successo_dei_coreani_qualita_e_dinam-325022817/?ref=search
"Squid game, quel gioco crudele che racconta lo spirito dei tempi",02 NOVEMBRE 2021,"Ma perché siamo tutti pazzi per Squid Game? Bastano una messa in scena ben realizzata, situazioni ad alto impatto emotivo, una spolverata di esotismo,  dinamiche relazionali perfettamente concepite, un meccanismo di suspense ad orologeria a giustificare la calamaro-mania che sta invadendo l'Occidente? L'impianto, a ben vedere - un gioco tragico con la vita come posta in palio - non brilla per originalità. Si tratta anzi di un tema più volte affrontato dalla fantascienza classica (e non solo): da La settima vittima di Robert Sheckley, portata sullo schermo da Elio Petri con Mastroianni e Ursula Andress (e sceneggiatura di Flaiano e Tonino Guerra), sino alla più recente saga di Escape Room, passando per i Giocatori di Titano di Philip K. Dick, Quintet di Altman, Le mele marce di Peter Collinson e La musica del caso di Paul Auster, non mancano esempi di narrazioni che associano il gioco alla perversione.  

 

Che si tratti del trauma della guerra, dalla natura aliena di qualche giocatore, dalla noia dei ricchi poco conta: lo statuto prevede la lotta fra un giocatore molto potente e uno molto debole. La sproporzione deve essere estrema, così come la crudeltà del più forte: condizione necessaria per la riedizione del mito di Davide e Golia che ci induce a schierarci con il giovanetto armato di fionda contro il mostruoso gigante. Lo facciamo senza ombre, dimenticando, per esempio, che sovente il giocatore debole è sceso in campo perché spinto dall'avidità, difettuccio che viene sollecitamente perdonato a fronte della protervia del nemico. Fin qui, Squid Game gioca ancora nel campo della tradizione: tutti  questi elementi ricorrono nella serie coreana, i giocatori hanno qualcosa da farsi perdonare e i cattivi sembrano imbattibili. E qui subentra il vero fattore di originalità: una formidabile sintonia del racconto con lo spirito dei tempi. L'autentico snodo sta nel fatto che il gioco è frutto di una scelta collettiva dei giocatori. Mentre nello schema classico il giocatore debole o è ignaro della posta in gioco o è forzato a giocare, nel Gioco del Calamaro le regole sono chiare e condivise. Si firma un contratto in base al quale le vittime accettano di essere tali in vista del miraggio dell'arricchimento. Lo fanno perché convinte di non avere alternative. Anche questo tema - la scelta estrema dell'individuo con le spalle al muro - non è originale. Ma non era mai stato declinato in questo modo.

 

I controllori di Squid Game indossano tute che ricordano vagamente un'altra serie di grande successo - La casa di carta - anch'essa figlia dei tempi; ma nel racconto di Tokyo e compagnia vibra una vena anarcoide, da giovane Brecht (meglio rapinare una banca che fondarne una) che nella serie coreana è assente. La casa di carta è un'evoluzione di Breaking Bad: Walter White si reinventa narcotrafficante in un mondo che ti sbatte in faccia tutte le porte, perché di questi tempi essere bravo, onesto e virtuoso non basta se hai un cancro, un figlio malato e l'assicurazione ti mangia l'anima. Squid Game condivide questo humus, la metafora di società immobili, cristallizzate in un ordine castale che blocca qualunque ascensore sociale. Ricchi destinati ad essere sempre più ricchi e annoiati e poveri che vedono di minuto in minuto allontanarsi la sponda di una sia pure minimale, relativa stabilità. E leggi, regolamenti e burocrazie che sembrano studiate per acuire le disparità. Ma con qualcosa di nuovo e di inedito. A Madrid e Albuquerque si può ancora ricorrere al crimine, a Seul neanche quello. Il crimine stesso non è più una valida alternativa all'annientamento. Non resta che giocare al Gioco del Calamaro.",la repubblica,https://www.repubblica.it/commenti/2021/10/27/news/squid_game_quel_gioco_crudele_che_racconta_lo_spirito_dei_tempi-323951910/?ref=search
Se i bambini delle elementari giocano a Squid Game,24 ottobre 2021,"Pare che i bambini a ricreazione, in diverse scuole, giochino a Squid Game . Non uccidendosi, fortunatamente per ora, ma picchiandosi e insultando a sangue chi perde. Non ho più figli alle elementari dunque sono informazioni di seconda mano, leggo sui giornali: le prendo per buone con beneficio d'inventario. Dal Messaggero riferisco la lettera di suor Alberta — istituto Santa Dorotea, scuola elementare di via Matera, Roma — che scrive alle famiglie: ""Questa mattina i bambini di quarta stavano giocando"", ""mi sono informata, mi hanno parlato di una serie tv, i ragazzini hanno detto che stavano facendo il gioco del calamaro"".

I dati più recenti dicono che circa 132 milioni di persone hanno visto la serie coreana, mi rivolgo dunque alla frazione italiana di questa moltitudine. Ho solo domande, nessuna risposta. Posto che l'arte del racconto non si limita a imitare la realtà ma la costruisce, spesso la anticipa. Posto che le serie tv sono il principale architetto del presente. Posto che Squid Game è considerato ""un capolavoro"", non sento voci critiche se non quelle montessoriane che dicono ui ui ui quanta violenza.

Mi domando e vi chiedo. Come possiamo noi evitare che i decenni avidi di modelli di comportamento credano che chi, disperato, non performa un due tre stella per il divertimento di un riccastro anonimo debba essere eliminato con un colpo di pistola? È una domanda seria.

""Non farglielo vedere"" è una risposta ridicola.

A dieci anni i bambini trovano quello che vogliono, anche se a casa la tv è spenta. Quindi davvero chiedo. Che si fa? Niente? Ci si rassegna? Si spera che le pistole siano sempre ad acqua o a salve, anche se a volte — avete visto — sono cariche persino sui set?",la repubblica,https://ricerca.repubblica.it/repubblica/archivio/repubblica/2021/10/24/se-i-bambini-delle-elementari-giocano-a-squid-game27.html?ref=search
"Netflix vola, è l'effetto 'Squid game'",20 OTTOBRE 2021,"Netflix vola trainata dal successo dei contenuti in lingua non inglese, a partire dal trionfo della serie coreana distopica Squid game, vista da 142 milioni di utenti nelle prime quattro settimane dall'uscita. Gli abbonamenti nel terzo trimestre del 2021 sono cresciuti di 4,4 milioni di unità, più del doppio rispetto al trimestre precedente.

Mente la piattaforma di streaming affronta in questi giorni la protesta da parte di alcuni dipendenti, per i contenuti dello spettacolo The Closer del comico Dave Chappelle, accusato di aver deriso le persone trans, i dati di mercato la premiano oltre le aspettative più rosee, che invertono la tendenza del lento avvio del 2021, quando si pensava ad una forte flessione della domanda eccezionale di streaming registrata durante la pandemia.

Oltre a Squid Game, che ha soffiato il record di titolo più visto di sempre sulla piattaforma alla serie in costume Bridgerton, al successo hanno contribuito anche serie come Sex Education, La regina degli scacchi e La casa di carta (la quinta serie è stata vista da 69 milioni di spettatori nelle prime quattro settimane dalla messa in onda). 

""Stiamo producendo serie e film 'locali' in circa 45 Paesi e abbiamo instaurato profonde relazioni con le comunità creative di tutto il mondo"", ha spiegato in una lettera agli azionisti Netflix, che prevede di andare ancora meglio nel periodo prenatalizio, grazie anche alla nuove stagioni di serie di successo come Tiger King e Cobra Kai.
Inoltre, l'acquisizione in via di definizione della Roald Dahl Story Company, la società che detiene i diritti delle opere del grande autore di storie per bambini, porterà sulla piattaforma titoli come La fabbrica di cioccolato e Matilda.",la repubblica,https://www.repubblica.it/serietv/netflix/2021/10/20/news/netflix_vola_effetto_squid_game_-323061708/?ref=search
Squid Game' è la serie più vista di Netflix. La febbre coreana non s'arresta,13 OTTOBRE 2021,"Ore in coda a Seul per accaparrarsi i dolcetti coreani dalgona, zucchero e bicarbonato, meme che impazzano sui social, a Parigi uno Squid Game Center, aperto per pochi giorni per far provare dal vivo i giochi della serie, è stato preso d'assalto. La febbre per la serie coreana non si arresta e adesso arriva la stessa Netflix a certificare che Squid Game è la più vista della piattaforma: 111 milioni di spettatori nel mondo l'hanno per lo meno iniziata nei primi 25 giorni dal lancio.

Battuta quindi Bridgerton di Shonda Rhimes, che deteneva il record precedentemente con i suoi 82 milioni di spettatori. Un successo che ha stupito anche il suo creatore, lo sceneggiatore e regista Hwang Dong-hyuk, che dice: ""Il nostro obiettivo era un pubblico internazionale, globale ma certo non avremmo mai immaginato questa reazione. D'altronde chi avrebbe potuto?"".

La serie, atmosfere alla Parasite e un contesto alla Hunger Games, mostra 456 persone, uomini e donne a vario titolo distrutte dai debiti, che accettano di partecipare ad un gioco mortale per vincere un montepremi milionario. Tra loro c'è Seong Gi-hun, un uomo in piena crisi: dopo una serie di fallimenti lavorativi ora fa l'autista a tempo perso, è tornato a vivere con la madre dopo il divorzio dalla moglie, che nel frattempo si è risposata, ha una bambina che adora ma alla quale non riesce neppure a fare un regalo di compleanno come si deve.

Sempre a corto di soldi, li ritira di nascosto a sua madre per giocarli alle scommesse dei cavalli, quando scopre che potrebbe perdere sua figlia per sempre perché l'ex moglie e il marito hanno intenzione di trasferirsi negli Stati Uniti ha una sorta di scatto di orgoglio e pensa che deve guadagnare denaro per dimostrare al giudice che può occuparsi di sua figlia. L'occasione gli arriva da un misterioso uomo che gli offre l'opportunità della vita: partecipare ad un gioco di cui si sa pochissimo se non che si può guadagnare molto.

Sei giorni di giochi, tutti scelti dallo showrunner tra quelli della sua infanzia compreso il gioco del calamaro che ricorda la nostra campana, in cui uno ad uno verranno fatti fuori molti giocatori. Il progetto inizialmente doveva essere un film nato dalla suggestione dei fumetti giapponesi ma gli studi di produzione coreani lo ritenevano troppo violento, dieci anni dopo Hwang Dong-hyuk è tornato sul soggetto trasformandolo in una serie. Sebbene al momento non si parla ufficialmente di sequel lo showrunner non esclude del tutto l'ipotesi: ""So che c'è un'attesa enorme per una seconda stagione, ma continuo a chiedermi se potrebbe essere all'altezza della prima, non voglio che gli spettatori ne siano delusi. Se mai mi metterò alla scrittura della seconda stagione sicuramente andrò a vedere in rete i suggerimenti degli spettatori, sono certo che ce ne sono dei buoni. Siccome io tendo a scrivere da solo forse i social network potrebbero diventare la mia stanza della sceneggiatura. Vedremo"".",la repubblica,https://www.repubblica.it/serietv/netflix/2021/10/13/news/squid_game_e_la_serie_piu_vista_di_netflix_la_febbre_coreana_non_s_arresta-322006054/?ref=search
"Squid Game', il futuro delle serie tv parla coreano",07 OTTOBRE 2021,"I nove episodi, disponibili su Netflix in lingua originale con sottotitoli, sono il frutto di una cultura digitale per la quale poco importa il Paese di origine: contano la forma e il contenuto

Un titolo sta conquistando in questi giorni il primato di serie più vista di sempre su Netflix: è Squid Game, una serie distopica sudcoreana disponibile sulla piattaforma in lingua originale con sottotitoli italiani, dalla trama semplice: 456 persone ai margini della società partecipano a un gioco che intrattiene alcuni ricchi annoiati che scommettono sui concorrenti. Devono superare sei prove da bambini (un due tre stella, o il gioco del calamaro, appunto). Chi vince sopravvive, chi perde viene ucciso subito. L'ultimo a restare in campo conquista un premio in won che equivale a circa 40 milioni di dollari.


Un titolo sta conquistando in questi giorni il primato di serie più vista di sempre su Netflix: è Squid Game, una serie distopica sudcoreana disponibile sulla piattaforma in lingua originale con sottotitoli italiani, dalla trama semplice: 456 persone ai margini della società partecipano a un gioco che intrattiene alcuni ricchi annoiati che scommettono sui concorrenti. Devono superare sei prove da bambini (un due tre stella, o il gioco del calamaro, appunto). Chi vince sopravvive, chi perde viene ucciso subito. L'ultimo a restare in campo conquista un premio in won che equivale a circa 40 milioni di dollari.

'Squid game' la serie tv coreana: giocare per sopravvivere
Sembra un videogame, chi gioca a Battle Royale o Call of Duty lo sa. Assomiglia ai manga, il ""look and feel"" è quello. È anche Il racconto dell'ancella o Dieci piccoli indiani ma più coinvolgente perché mescola i punti di partenza e li evolve - con qualche concessione nostalgica per il pubblico adulto, come una recitazione ben nota a chi frequentava i film di kung fu - e una grafica elegante, contemporanea. Lotta di classe e campi di concentramento, follia e onore, riscatto, solidarietà, tradimento si intrecciano nelle storie dei singoli e della collettività con colpi di scena e azione in un racconto, diretto da Hwang Dong-hyuk, che ha la potenza del Trono di spade in un ambiente ristretto e esplosivo.
Il successo è tale da animare anche una battaglia legata alla rete. Dal 17 settembre, giorno di rilascio di Squid in Corea, SK Broadband (la società che gestisce la rete internet del paese asiatico) minaccia di fare causa a Netflix perché il massiccio utilizzo di dati da parte degli utenti della piattaforma genera un costo di gestione altissimo per la società di Seul. Secondo Sk, questi costi dovrebbero essere sostenuti in maniera significativa proprio da Netflix.",la repubblica,https://www.repubblica.it/serietv/netflix/2021/10/07/news/squid_game_serie_coreana-321196856/?ref=search
Squid Game' un gioco mortale per anime perse,02 OTTOBRE 2021,"Primo segno del successo di una serie planetaria, il fiorire di improbabili facezie. Per esempio, in Corea esisterebbe un tizio che ha il numero di telefono mostrato nel gioco e sta ricevendo sulle 4mila chiamate al giorno: e Netflix dovrà risarcirlo (in caso, qui si mettono diversi numeri di telefono a disposizione di registi futuri).

Secondo segnale, l'irruzione di una serie tv senza annunciarla: e dopo poco tempo si scopre che nessuno ne può fare a meno (era successo per esempio con La regina degli scacchi). Ora si ripete con questo Squid Game e Netflix avrà pure qualche merito: per potenza di fuoco, può pescare a strascico tra le produzioni del mondo e alla fine sbuca l'ostrica con la perla. E poi c'è la Corea, che sarà anche di moda (qui siamo vagamente in zona
Parasite) ma ha anche gente di prim'ordine in queste cose.

Squid Game mescola Casa di carta e Hunger Games, più un'altra decina di cose del passato, più Tarantino - Kill Bill. A Seul vagano migliaia di anime perdute, gente che non ce la fa, travolta dai debiti, senza una prospettiva. Una misteriosa organizzazione fa recapitare loro dei biglietti da visita, con appunto un numero di telefono. La promessa è: soldi. Però bisogna affidarsi del tutto a loro, farsi trasportare in un luogo sconosciuto e, una volta sul posto, scoprire che si è dentro un gioco mortale, anche se per bambini (un, due, tre, stella). In palio, appunto, soldi a palate: ma chi non ce la fa, viene giustiziato sul posto. Si scatena di tutto, soprattutto intorno al protagonista, padre sbandato e ludopatico.
Dentro Squid Game c'è tutto, compresa ovviamente l'allegoria della società tranciata dalla sfida impossibile poveri-ricchissimi. Ma merita anche per la scrittura minuta, il gioco delle emozioni forti tra i protagonisti. Avvertenza: c'è splatter, non in dosi massicce ma sbuca all'improvviso e fa saltare sulla sedia gli animi sensibili.",la repubblica,https://www.repubblica.it/serietv/netflix/2021/10/07/news/squid_game_un_gioco_mortale_per_anime_perse-321200739/?ref=search
"SF8', la serie coreana che guarda a 'Black mirror'",29 OTTOBRE 2020,"
Fino alla vigilia la ventesima edizione del Trieste Science+Fiction Festival (da oggi al 3 novembre) era prevista in versione ibrida: parte dal vivo nelle sale del capoluogo giuliano, parte nella “sala Web” della piattaforma MYmovies. Ma il nuovo Dpcm lo ha ridotto alla seconda opzione: previo abbonamento, si potranno seguire online anteprime di lungometraggi (tra cui sette horror per celebrare Halloween), corti, documentari; oltre a incontri via zoom con registi e attori.

La parte più attrattiva riguarda una serie televisiva in otto episodi, intitolata SF8, che dovrebbe soddisfare sia i cinefili amanti del cinema coreano (oggi tra i migliori al mondo: Parasite, la serie di zombi-movie Train to Busan…) sia i fan del binge-watching. Mentre tutti i film potranno essere visti online per le 24 ore successive alla prima messa in onda, solo SF8 sarà disponibile per l’intera durata del festival. Come la popolare Black Mirror, cui s’ispira chiaramente, o Inside No.9, si tratta di una serie antologica: nel senso che ogni episodio fa storia a sé e mette in scena personaggi differenti. E’unico, invece, il genere: un universo futuristico-distopico fitto di schermi e robot dove dominano la tecnologia, l’Intelligenza Artificiale a la realtà aumentata. A dirigere gli otto episodi sono altrettanti registi coreani tra i migliori del genere: personalità diverse e che, tuttavia, hanno mantenuto una certa fedeltà, iconica e di tono, allo spirito della serie.

Preceduti da titoli “atmosferici”, i vari episodi costituiscono un’antologia di gusto dark; a volte immersi nella cupezza caratteristica di molto cinema coreano, a volte venati di humour nero. Come in tutte le serie antologiche, alcuni colpiscono al centro del bersaglio, altri meno. Ed è probabile che ogni spettatore elegga il suo preferito. Pur nel medesimo circuito di genere, non mancano i gemellaggi tra fantascienza e altri repertori drammaturgici: dall’horror al poliziesco, dal melodramma alla love story. E’ uno struggente mélo The Prayer, diretto da Min Kyu Dong, dove una graziosa infermiera dalle pupille bioniche si prende cura di un’anziana malata. Benché sia un robot, la creatura comincia a provare sentimenti sempre più umani verso la paziente e, soprattutto, verso la figlia di questa. Fino a tormentarsi su una difficile decisione e a chiedere il consiglio di una suora cattolica.

E’un poliziesco, invece, Blink di Han Ka Ram, imperniato sul modello della strana coppia di agenti. Dopo un insuccesso in servizio, il sergente Kim Ji Woo, tutrice dell’ordine vecchia-maniera, si vede affiancare un compagno di squadra geneticamente modificato. L’Intelligenza Artificiale innesca anche la trama di Empty Body di Kim Eui Seok: potenziando il cervello umano, permette a una madre di resuscitare il figlio morto in un incidente. Seguono immancabili effetti collaterali. E diventa la protagonista, col nome di Manxin, nell’episodio diretto da Roh Deok: dove la A.I. è venerata come una divinità. La realtà virtuale sposa il gaming in White Crow di Jang Cheol Soo, in cui un campione di giochi virtuali vede riaffiorare particolari imbarazzanti del proprio passato. L’episodio più bizzarro è Baby It’s Over Outside di Ahn Gooc Jin: individui dotati di superpoteri si coalizzano per evitare la fine del mondo. Soggetto alla Orwell per Love Vitually di Oh Ki Hwan: in un futuro di relazioni erotiche basate esclusivamente su app, un uomo e una donna decidono di incontrarsi nella realtà. Fa pensare a Metropolis, invece (ma quanto è lontano dal mondo odierno?), Joan’s Galaxy di Lee Yoon Yung. Dove una Terra sempre più inquinata è divisa in due classi: coloro che possono permettersi un costosissimo vaccino capace di farli vivere fino a cent’anni e gli “invisibili”, condannati all’estinzione.",la repubblica,https://www.repubblica.it/serietv/2020/10/29/news/sf8_-272289200/?ref=search
"I Bts scelgono la tecnologia blockchain: ""cartoline digitali"" in versione Nft",05 NOVEMBRE 2021,"I Bts, la più famosa band di K-pop, il pop coreano, ha annunciato che venderà i propri gadget attraverso la blockchain, in modo da prevenire falsificazioni e tutelare la proprietà intellettuale. L'etichetta del gruppo, Hybe, ha annunciato un accordo con il più grande operatore di scambio di criptovalute della Corea del Sud per vendere token non riproducibili della band.

Si tratta di un'operazione di scambio, spiega il Financial Times: Hybe ha acquisito una quota del 2,5% in Dunamu, la start-up coreana della blockchain che emette la criptovaluta Upbit, al prezzo dell'equivalente di 423 milioni di dollari, mentre Dunamu ha acquisito una quota del 5,6% in Hybe. L'etichetta musicale, che ultimamente negli Stati Uniti ha acquisito al 100% la Ithaca Holdings, la casa discografica di Justin Bieber e Ariana Grande, spiega che produrrà ""cartoline digitali, con immagini e suoni iin movimento"" dei membri dei BTS, o altri oggetti da collezione digitali protetti da blockchain, che verranno diffusi su Upbit, che rappresenta quasi il 90% del volume di scambi di criptovalute della Corea del Sud.

La società ha anche annunciato la futura diffusione di fumetti e romanzi web con membri dei BTS, che verranno diffusi tramite la piattaforma Naver Webtoon, e un videogioco, che verrà lanciato nella prima metà del prossimo anno.

I BTS, attivi in Corea del Sud dal 2013, sono da tempo delle star internazionali: Il Guinness World Record ha annunciato il loro ingresso nella Hall of Fame 2022. Tanto per citare alcuni dei loro primati, sono il gruppo più ascoltato su Spotify (16,3 miliardi di streaming), quello con il maggior numero di contatti su Twitter e il gruppo musicale più seguito su Instagram.

I Bts non sono la prima band musicale ad approdare alla tecnologia blockchain per proteggere il copyright. Gli artisti infatti hanno individuato questo strumento che corrisponde a una sorta di notaio delle licenze di produzione. I certificati tramite tecnologia blockchain, i Non Fungible Tokens (Nft), infatti non sono falsificabili, sono garantiti dall'autore e sono a riproducibilità limitata. Gli stessi strumenti vengono adesso utilizzati anche per certificare un'opera d'arte, o un videogioco.

Nel mondo della musica ancora i Nft hanno una diffusione limitata, ma stanno crescendo rapidamente, soprattutto a partire dall'anno scorso, anche se quella musicale rappresenta ancora una piccola parte del mercato Nft al momento, ma pochi giorni fa anche il settimanale Fortune ha notato come stiano rapidamente rivoluzionando, e rendendo più democratica, la distribuzione dei profitti.",la repubblica,https://www.repubblica.it/economia/2021/11/05/news/bts-325170067/?ref=search
Nel cuore di Roma il ritrovo dei fan del K-Pop: l'onda coreana arriva in Italia,22 ottobre 2021,"La cultura coreana si sta diffondendo a macchia d’olio in tutto il mondo, compreso l’Occidente. Un fenomeno che in patria è stato chiamato “hallyu”, cioè “l’onda della Corea”. Un concetto che riassume la popolarità globale delle produzioni culturali che arrivano dalla Corea del Sud: da Squid Game fino ai film del pluripremiato regista Bon Jong-oh, passando per l’ormai celebre K-Pop, versione coreana del pop americano. Il bar Al Biscione si trova a Campo de’ Fiori, nel pieno centro di Roma, ed è diventato il punto di ritrovo per gli appassionati del pop coreano. Molti giovani si riuniscono nei tavolini di piazza del Biscione per cantare, ballare e bere il Jimin Coffee, bevanda a base di caffè che si ispira al coreano Dalgona Coffee, poi rivisitata dai proprietari del locale per rendere omaggio a Park Ji-Min, membro dei BTS, boy band coreana che sta scalando le classifiche di ascolto di tutto il mondo. Messaggi positivi, perfette coreografie ed estetica stravagante sono le caratteristiche che più vengono apprezzate dai fan del K-Pop, che sottolineano l’amore e l’interesse per la cultura coreana in tutte le sue sfaccettature.",la repubblica,https://video.repubblica.it/edizione/roma/non-solo-squid-game-il-pop-coreano-riempie-le-piazze-del-centro-di-roma/399358/400068?ref=search
Da Squid Game alle Blackpink: le star coreane alla conquista del pianeta fashion,16 ottobre 2021,"
Sono bastati meno di 20 giorni a HoYeon Jung per passare su Instagram da 400 mila follower a oltre 20 milioni. Se a molti il nome della modella e attrice coreana dice poco, le cose cambiano se si nomina la serie Netflix di cui è protagonista: Squid Game, il serial su una crudele gara a eliminazione (letterale) diventato in 29 giorni di programmazione il più visto di sempre.
Si spiegano così sia i milioni di fan guadagnati in pochi giorni, sia la rapidità con cui i marchi di moda sono piombati su di lei, che con i suoi trascorsi da top model è perfetta per il settore. A spuntarla è stato Louis Vuitton, che ha già sotto contratto per l’uomo i BTS, band K-pop ormai leggendaria. Il 6 ottobre il brand ha annunciato la sua nomina ad “ambasciatrice” del marchio; a rendere l’episodio importante è il momento in cui accade, con la Corea mai così rilevante. Cinema, televisione, musica, beauty: l’influenza del Paese asiatico è ovunque. Che le nuove icone globali arrivino da lì è una conseguenza ovvia, a questo punto.

Le nuove icone di cui si parla sono quattro, per la precisione: le Blackpink, il gruppo femminile di K-pop più famoso. Jennie, Rosé, Lisa e Jisoo (nella foto in alto) oggi dominano sia le classifiche musicali che l’immaginario dei brand di lusso, con il pubblico adorante pronto ad acquistare tutto ciò che indossano; tanto per dire, l’anno scorso in Cina il pullover di Celine indossato da Lisa in un post su TikTok è andato esaurito in meno di un giorno, un fenomeno che si ripete puntualmente con tutte loro.
Se ne è avuta ulteriore prova alle ultime sfilate di Parigi, che le hanno viste protagoniste. Le quattro sono infatti il volto di altrettante maison francesi, che se le sono spartite tipo Risiko: in quota LVMH ci sono Lisa con Celine e Jisoo con Dior, da Kering c’è Rosé con Saint Laurent, mentre Jennie rappresenta Chanel. Un sodalizio tra moda e musica raro — le ragazze hanno diversi contratti anche per gioielli e make-up — che si spiega con la natura stessa della band: prima di tutto sono solo in quattro, quando di solito i gruppi K-pop contano il doppio dei membri. Questo le ha rese molto più incisive e riconoscibili: i loro account Instagram combinati contano 214 milioni di follower (sono le K-popstar più seguite sui social), e uno styling ben accorto a tendenze e marchi le ha rese un veicolo stilistico ideale.

Da qui il trionfo parigino. L’andazzo delle sfilate lo si è capito già al primo show, vale a dire Dior, con i giardini delle Tuileries invasi da migliaia di curiosi arrivati per vedere Jisoo, sbarcata in Francia per l’occasione. Stesse scene in serata sotto la Torre Eiffel con l’arrivo di Rosé da Saint Laurent; idem l’ultimo giorno da Chanel, con Jennie che ha monopolizzato security, media e fan in attesa per ore sotto la pioggia. Nessun dubbio sul fatto che ogni volta la folla aspettasse loro: le urla erano inequivocabili. Mancava Lisa, visto che Celine non ha sfilato, ma i post della ragazza sul brand continuano a generare una media di 7 milioni di like: la situazione pare solida.

Sull’efficacia di certe partnership non si discute. Secondo la società di marketing digitale Launchmetrics, con un post con quattro sue foto in miniabito Dior prima del defilé, Jisoo ha generato un impatto sui media pari a due milioni di dollari. L’artista è stata pure la celebrity più citata di Parigi, con 2536 menzioni e un impatto sui media da oltre 15 milioni di dollari. Il tutto con soli due post personali. Due di numero. Messa così, viene da chiedersi cosa aspettino tutti gli altri brand ad accaparrarsi una star coreana.",la repubblica,https://www.repubblica.it/moda-e-beauty/2021/10/16/news/nuove_icone_le_star_coreane_alla_conquista_del_pianeta_fashion_-342215134/
"Coldplay e Bts insieme, il brano si intitola 'My universe'",13 SETTEMBRE 2021,"
I Coldplay e i Bts insieme. Dopo le voci ricorrenti su una clamorosa collaborazione tra la band inglese e la boy band dei re del K-pop, arriva la conferma: il singolo si intitolerà My universe e uscirà il 24 settembre. L'annuncio di Chris Martin e soci è arrivato con un post sui social, ripreso dagli account dei Bangtan Boys.

Dopo l'uscita del singolo, il 15 ottobre i Coldplay pubblicheranno il loro nuovo album di studio intitolato Music of the spheres annunciato qualche giorno fa dalla band su Instagram con un video trailer che contiene brevi estratti delle 12 nuove canzoni. Molte hanno per titolo solo un emoji. Il disco è prodotto da Max Martin, lo stesso di Baby one more time di Britney Spears, I kissed a girl di Katy Perry e Shake it off di Taylor Swift.

",la repubblica,https://www.repubblica.it/spettacoli/musica/2021/09/13/news/coldplay_e_bts_insieme_il_brano_si_intitola_my_universe_-317673036/?ref=search
"Bts, ancora una fumata nera: cancellato tour mondiale a causa del Covid",20 AGOSTO 2021,"Il supergruppo K-pop Bts ha cancellato il prossimo tour mondiale Map of the Soul a causa di insormontabili difficoltà logistiche legate alla pandemia di coronavirus. ""La nostra azienda ha lavorato duramente per riprendere i preparativi per il Bts Map of the Soul Tour, sapendo che tutti i fan stavano aspettando con impazienza e da molto tempo il tour"", ha dichiarato l'etichetta della band, Big Hit Music.

""A causa di circostanze in continuo cambiamento al di fuori del nostro controllo, è diventato difficile riprendere le esibizioni con le stesse capienze e la stessa tempistica pianificata in precedenza. Pertanto dobbiamo annunciare la cancellazione della Bts Map of the Soul Tour"", ha sottolineato l'etichetta.

I Bts stanno cercando di andare in tournée con il loro quarto album Map of the Soul: 7 dalla primavera del 2020, ma i ritardi legati alla pandemia si sono protratti fino a oggi. I piani del tour originale del gruppo includevano una serie di date a partire da Seul nell'aprile 2020, seguite da 39 spettacoli in 18 paesi in Nord America, Europa e Asia.

Nel frattempo, i Bts sono passati ai concerti online a pagamento. Gli spettacoli dal vivo potrebbero ora essere riprogrammati per l'autunno ma se la situazione rimanesse incerta, il ritorno live potrebbe essere ancora virtuale. ""Ancora una volta, permettici di offrire le nostre sincere scuse a tutti i fan che hanno aspettato la ripresa della Bts Map of the Soul Tour"", ha concluso Big Hit. ""Forniremo aggiornamenti il prima possibile"".

La Corea del Sud sta attualmente affrontando la sua quarta e peggiore ondata di infezione da Covid-19 fino ad oggi, con la variante delta, più contagiosa, diventata ora il ceppo dominante nel Paese. Dopo sei settimane di rigide regole di distanziamento sociale e il divieto di assembramenti di più di due persone dopo le 18, i nuovi casi giornalieri si aggirano intorno ai massimi record di 2mila al giorno.
La Corea del Sud ha somministrato almeno una dose di vaccino al 48,3 per cento della sua popolazione di 52 milioni di persone, ma solo il 21,6 per cento è completamente vaccinato. Il Paese mira a vaccinare completamente il 70 per cento della popolazione entro ottobre.",la repubblica,https://www.repubblica.it/spettacoli/musica/2021/08/20/news/bts_cancellano_di_nuovo_il_tour_mondiale_causa_covid-314677610/?ref=search
"Hamburger, patatine, musica e app: il matrimonio tra McDonald’s e i BTS",14 GIUGNO 2021,"Può una band trasformarsi in un “happy meal”? Si, è quello che è accaduto ai BTS, la più celebre boy band del pianeta, quella che ha battuto ogni possibile record di vendita, popolarità, condivisioni, streaming in ogni parte del globo, partendo dalla natia Corea. Icone pop planetarie in grado di comunicare se stessi e la propria musica in mille modi diversi, i BTS sono da tempo diventati un “brand” in grado di muoversi in campi molto lontani da quello musicale. Questa volta lo hanno fatto “firmando” un loro menù per McDonalds, il BTS Meal, che oltre ai nuggets, alle patatine e alla cola ha al suo interno anche delle salse ispirate alla cucina sudcoreana. Musica e fast food, dunque, in un accordo che vede anche la creazione di un packaging per i consumatori più giovani, perché il “pranzo dei BTS” arriva nella confezione dell’ “happy meal” destinato ai più piccoli tra i consumatori di hamburger e patatine.

Pop & ristorazione
È la prima volta che una band dell’universo pop arriva stringere un accordo con la grande catena americana di ristoranti veloci, distribuendo il “meal” in cinquanta paesi diversi nel mondo, ma non la prima per un artista. Ad aprire la strada, qualche mese fa, era stato un’altra superstar planetaria della generazione più giovane, il rapper/trapper Travis Scott, che aveva firmato il suo “favourite meal” mettendo insieme non solo hamburger e patatine ma anche un’ interna linea di merchandising disegnata appositamente per l’azienda americana, destinando una parte dei ricavati della campagna, che ha avuto una durata di qualche mese, a dei progetti benefici.

McDonalds è tornata ad interessarsi al connubio con le “celebrities” dopo quasi trent’anni, l’ultima volta che un personaggio famoso aveva “firmato” un menù speciale era stata nel 1992 e si trattava del cestista Michael Jordan. Questa volta il centro dell’interesse è la musica: dopo Travis Scott doveva esserci il lancio di una campagna con J Balvin, che però non è andata a buon fine, ed ora arriva quella con i BTS, il massimo possibile in questo momento, perché la giovane band coreana non ha rivali nel campo del mainstream pop e della comunicazione digitale. Si, perché è questo secondo elemento ad essere determinante nella scelta di McDonalds di legare il proprio marchio a quello di alcune star contemporanee, star musicali che hanno, molto più e meglio di ogni altra celebrità odierna, una solidissima presenza nel mondo dei social e arrivano a comunicare direttamente e quotidianamente con il mondo dei più giovani, adolescenti ma anche bambini.


Un doppio beneficio
Queste collaborazioni portano beneficio a entrambi, sia gli artisti che l’azienda americana. Forbes ha stimato che Travis Scott abbia guadagnato circa 20 milioni di dollari dall’accordo con McDonald’s e che l’azienda americana abbia allo stesso tempo ricevuto un cospicuo aumento delle vendite e, soprattutto, accresciuto la propria rilevanza nel mercato giovanile, e non c’è dubbio che il nuovo accordo con i BTS, la cui popolarità nel mondo è praticamente incommensurabile, potrebbe portare ad entrambi benefici ancora più grandi. Anche perché la band coreana ha realizzato un’intera linea di prodotti che ha messo in vendita sul sito Weverse, una collezione nella quale si trovano anche felpe, sandali, calzini e molto altro ancora. «E il bello è che questo è solo l’inizio - sottolinea Morgan Flatley, chief marketing and digitalc customer experience officer di McDonald’s Usa - Stiamo preparando per le prossime settimane altro merchandising e soprattutto dei contenuti digitali esclusivi che permetteranno ai fan di avere uno sguardo sui BTS da dietro le quinte». L’esperimento è infatti più complesso del precedente con Travis Scott, anche perché prevede che ogni settimana sull’app americana di McDonald’s, arrivino contenuti esclusivi, delle inedite “sorprese digitali” oltre ad un nuovo spot tv che è già stato trasmesso negli Usa che al tempo stesso serviva a promuovere l’ultimo singolo della boy band.

In Italia
Il rapporto tra McDonald’s e la musica è diventato per l’azienda americana molto rilevante negli ultimi tempi e ha avuto sviluppi interessanti anche in Italia, dove alcuni mesi fa è stato realizzato un premio, il “Crispy McBacon Award”, che ha dato la possibilità a tre giovani artisti italiani, Ariete, Abby 6ix e Suerte, di esibirsi sul palco di “Heroes” il grande concerto in streaming che si è tenuto lo scorso settembre dal vivo all’Arena di Verona, selezionati da una giuria della quale faceva parte anche Marracash. La trasformazione delle “band” in “brand” è in atto da molto tempo, potremmo dire che è iniziata con i Beatles stessi, ma è in realtà dagli anni Novanta che i marchi musicali hanno ampliato il loro raggio d’azione, uscendo da quello che era il mondo dei “fan” per arrivare ad un mercato più ampio. La rivoluzione digitale, però, ha cambiato tutto e la straordinaria presenza della musica negli smartphone dei consumatori ha fatto del rapporto con gli artisti pop un elemento fondamentale di molte campagne di comunicazione. L’esempio di McDonald’s è interessante proprio perché lega molti elementi diversi, quello di pura e semplice promozione dei due marchi, quello della vendita di prodotti con una comunicazione che va al di la delle “vecchie” campagne pubblicitarie del passato basate sul solo accostamento di immagini e marchi.",la repubblica,https://www.repubblica.it/economia/affari-e-finanza/2021/06/11/news/hamburgher_patatine_musica_e_app_il_matrimonio_tra_mcdonald_s_e_i_bts-305563378/?ref=search
"Bts, la boyband coreana è salva: non dovrà (per ora) fare il servizio militare",03 DICEMBRE 2020,"Una legge creata ad hoc e ribattezzata, appunto, 'salva BTS': ci ha pensato la Corea del Sud che, con un provvedimento-lampo, ha voluto proteggere uno dei suoi 'gioielli' di K-Pop e tra i più esportati all'estero. Cultura, certo, ma anche denaro. La boyband Bts, amatissima anche in Europa e di recente la prima ad arrivare al primo posto della classifica dei singoli statunitensi con un brano in lingua coreana, Dynamite, potrà dunque attendere di arrivare ai 30 anni - invece che i previsti 28 - prima di diventare 'soldato'. Il componente più anziano del sestetto, Jin, compirà infatti 28 anni proprio domani, 4 dicembre, data in cui sarebbe entrato per legge tra coloro cui viene richiesto di partire per la leva. Una leva che, a seconda delle forze scelte, può durare fino a due anni: un tempo enorme se si pensa che una boyband ha, solitamente, vita limitata e ogni giorno è prezioso.

A salvarlo, per un paio di anni, ci ha però pensato l'Assemblea nazionale sudcoreana che ha approvato una norma - una revisione della legge in atto - che consente agli artisti pop di grande successo di rimandare l'oneroso servizio militare. Un provvedimento che servirà anche ad altri artisti del Paese nonostante, in precedenza, deroghe al servizio militare fossero previste solo agli atleti che avessero ottenuto grossi riconoscimenti nelle competizioni internazionali e - cosa curiosa - ai musicisti in ambito classico; nulla, invece, era riconosciuto agli artisti di tv, cinema o musica, anzi, del pop.

Durante un’intervista sulla Cbs Sunday Morning, Jin però ha sottolineato il suo impegno e il rispetto per il proprio paese: ""Come coreano è naturale. Un giorno, quando il dovere chiamerà, saremo pronti a rispondere e a fare del nostro meglio"", ha detto. Un paese, la Corea del Sud, che risulta ancora in 'assetto' di guerra (in teoria, le diatribe con il Nord sono ancora in atto) in cui i giovani di età compresa tra i 18 e i 28 anni vengono inquadrati nelle forze armate per un periodo variabile: dall'anno e mezzo nell'Esercito o nei Marine, all'anno e nove mesi per l'Aeronautica.",la repubblica,https://www.repubblica.it/spettacoli/musica/2020/12/03/news/bts_la_boy_band_coreana_e_salva_non_dovra_fare_il_servizio_militare-276817032/?ref=search
"BTS, la boyband coreana prova a conquistare anche la Borsa di Seul",15 ottobre 2020,"Dopo aver rivoluzionato il mondo della musica, ammassando milioni di fan di tutte le latitudini e rendendo il K-Pop, il pop sudcoreano, un fenomeno globale, i BTS ora provano a conquistare anche la finanza. Oggi le azioni di Big Hit Entertainment, la società che ha creato e detiene i diritti della boyband culto, debuttano alla Borsa di Seul, nella più ricca quotazione degli ultimi anni in Corea. Il trionfo è già assicurato: per il 20% del capitale, Big Hit ha raccolto 800 milioni di dollari, a una valutazione di 4 miliardi. Un multiplo folle, quasi 50 volte gli utili (86 milioni nel 2019), che ha reso il fondatore dell'agenzia, il produttore 43enne Bang Si-hyuk, miliardario, e i sette membri della band, che hanno ricevuto 70 mila azioni ciascuno, milionari. Ma dai mercati, nei prossimi mesi, si attende un responso che vada oltre le mutevoli luci della ribalta: quanto può durare la fortuna di una band K-Pop?

I dubbi non mancano, visto che la popolarità dei BTS è anche il limite di Big Hit. I magnifici sette, che qualcuno accosta addirittura ai Beatles, continuano a demolire record. I loro primo singolo in inglese, Dynamite, ha appena debuttato al numero uno della classifica Billboard, così come l'ultimo album uscito a gennaio. Il coronavirus li ha costretti a cancellare un tour da tutto esaurito, ma un concerto in streaming è stato seguito da 800 mila spettatori paganti. Il problema è che questa macchina da soldi lo scorso anno ha generato il 90% del fatturato di Big Hit e che entro la fine del prossimo anno i più vecchi tra i sette dovranno lasciare il palco per i 18 mesi di leva previsti in Corea del Sud. I BTS sono in giro dal 2013 e nessuna boyband è per sempre. Specie in un'industria come il K-Pop, i cui pallidi idoli di recente sono stati protagonisti di scandali di ogni genere.

Così Bang, il capo di Big Hit, sta provando a diversificare. Da un lato ha creato attorno ai BTS un'infrastruttura di intrattenimento, declinando il loro volto in merchandising di ogni tipo, perfino corsi di coreano, e creando un'apposita piattaforma social, Weverse, per veicolarne i contenuti. Dall'altro ha reclutato nuove band, provando a creare i prossimi BTS. L'obiettivo è presentarsi come un ""produttore di contenuti"", un po' come Disney con le sue franchigie, da Guerre Stellari agli X-Man.

Solo che la chiave del successo dei BTS, quello che ha conquistato loro una ""armata"" di fan pronti a mobilitare tempo e denaro per portarli al successo (anche in Borsa, se servirà), è proprio la loro diversità rispetto alle precedenti band coreane: meno patinati, più liberi di cantare disagi, più veri. Non sarà facile ripetere questa rivoluzione, per Big Hit e per gli altri talent scout. Non sarà facile per il K-Pop andare oltre i BTS.",la repubblica,https://ricerca.repubblica.it/repubblica/archivio/repubblica/2020/10/15/bts-la-boyband-coreana-prova-a-conquistare-anche-la-borsa-di-seul22.html?ref=search
"BTS, il fenomeno coreano che piega la Borsa: gli incassi sono da record, il regalo sono le quote",11 SETTEMBRE 2020,"C’erano tempi, e ci sono ancora, in cui essere pagati per la propria musica era difficile. Poi arrivò il diritto d’autore, a compensare chi creava opere, soprattutto quelle destinate a restare nel tempo. E poi è arrivato il merchandising, la finanza, gli “artisti marchio”, mille e un modo per trasformare le canzoni in denaro, monetizzarle diremmo oggi.

Con i coreani BTS, stelle del K-pop, band dai successi incommensurabili, siamo andati ancora oltre: la Big Hit Entertainment, società che gestisce tutte le attività dei BTS, ha certificato che l’87.7 % dei ricavi dell’azienda durante la prima parte del 2020 e il 97.4% di quelli del 2019, sono stati generati dai BTS, per cui il fondatore e CEO della compagnia che sta per quotarsi sul mercato in Corea e ha lanciato un’offerta pubblica iniziale, Bang Si-hyuk, ha dato al gruppo 478,695 azioni ai BTS, ovvero 68,385 azioni per ognuno dei sette componenti della band. E lo ha fatto per “dare una spinta al morale del gruppo e rafforzare la partnership a lungo termine con degli artisti importanti”.

La Big Hit Entertainment, dopo aver ricevuto il via libera per l’IPO dalla Korea Exchange ha in programma di lanciarla nelle prossime settimane, mettendo sul mercato 7.13 milioni di azioni con un prezzo tra 105.000 e i 135.000 won coreani, che porterebbe la quota dei BTS ad un valore di circa 34.6 won, al cambio circa 45 milioni di euro. Bang Si-hyuk, il fondatore della Big Hit, metterebbe sul mercato poco meno della metà delle azioni della compagnia, la quota rimanente in sua proprietà avrebbe un valore di circa un miliardo e duecento milioni di euro, che farebbe di lui uno dei più ricchi operatori del campo musicale al mondo. L’azienda, quindi i BTS, ha generato ricavi per circa 500 milioni di euro nel 2019 e alla metà del 2020 era già arrivata a 250 milioni, mentre i BTS con le loro attività hanno contribuito, in via diretta e indiretta, a creare circa lo 0.3 del Pil della Corea.

Numeri, solo numeri? No, perché, al di la di quanto il k-pop possa interessare chi ascolta, i BTS sono un fenomeno che ormai va molto al di la delle coreografie dei loro video, dei poster con le loro facce, dei concerti planetari in streaming e del successo. Sono un fenomeno incredibile, che ha radici non solo nello schema abituale delle boy band e dei teen idol, ma in un modo di produrre e distribuire musica che è completamente diverso dal passato e che è profondamente legato alla rivoluzione digitale, che la band ha cavalcato fin dal primo momento in maniera decisa. Pop della nuova era, dunque, con tutti i limiti e i pregi del caso, ma, soprattutto, pop che è nato e cresciuto alla periferia dell’impero angloamericano e che ha raggiunto e superato tutte, ma proprio tutte, le stelle dell’universo dell’intrattenimento che conosciamo e frequentiamo costantemente. Il K-pop è diventato una realtà globale con la quale bisognerà, che ci piaccia o no, fare, è proprio il caso di dirlo dopo i numeri dei BTS, i conti.",la repubblica,https://www.repubblica.it/spettacoli/musica/2020/09/11/news/bts-266962419/?ref=search
"K-Pop, la rivoluzione dei teenager: dal tifo per le band musicali alle battaglie civili",28 GIUGNO 2020,"Creare e cavalcare onde di viralità è il loro mestiere. Passano le giornate a studiare gli algoritmi dei social network, da Twitter a TikTok, per capire come diffondere un messaggio più velocemente possibile. Sanno organizzarsi in mobilitazioni (virtuali) di massa, istantanee e mirate. I fan del K-Pop sono un'“armata” digitale, definizione ormai ufficiale. Se gli androgini e pallidi Bts, massima espressione della boyband sudcoreana, e gli altri gruppi prodotti dall’industria musicale di Seul stanno conquistato il mondo, ben oltre i confini nazionali e il loro valore artistico, devono ringraziare questi fedeli soldati. Milioni di appassionati organizzati in gruppi, che giorno e notte, senza scopo di lucro, ne promuovono il nome e i video online, comprano a ripetizione i loro album per proiettarli ai vertici delle classifiche, lasciano andare la loro musica in streaming per ore per farla salire nei rating, sommergono sui social chiunque osi parlarne male. Ma che succede se, anziché passare il tempo a pompare i loro idoli, queste orde di fan sfegatati mettono la loro forza al servizio di battaglie diverse? Battaglie civili? Succede che il K-Pop diventa improvvisamente un movimento di attivisti, potentissimo. Una forza in grado di condizionare perfino la campagna elettorale americana.

Lo si è visto nei giorni scorsi, con grande sorpresa di chi non conosce questa subcultura ormai globale. Dopo l’uccisione di George Floyd, i fan del K-Pop si sono schierati al fianco del movimento Black Lives Matter, a modo loro. Quando la polizia di Atlanta ha chiesto ai cittadini di caricare su una app le immagini di atti illegali compiuti dai dimostranti, quelli hanno iniziato a mandare video dei loro idoli, le cosiddette “fancam”, fino a farla andare in tilt. Quando gruppi di suprematisti bianchi hanno coniato l’hashtag #whitelivesmatter, loro lo hanno disinnescato appropriandosene e associandogli dei contenuti a favore del movimento. Poi, la scorsa settimana, il bersaglio che più grosso non si può: Donald Trump.

Qui la viralità del K-Pop ne ha incrociata un’altra, quella di TikTok, il nuovo social media del cazzeggio adolescenziale che dalla Cina ha ipnotizzato il mondo. Periodicamente tra i video di TikTok spunta un challenge, una sfida a cui tutti partecipano, e in questo caso è stata gonfiare i numeri del comizio elettorale di Trump a Tulsa, in Oklahoma. Virali ma sotto traccia, come solo loro sanno fare, migliaia di fan si sono registrati, convincendo il comitato elettorale del presidente che l’affluenza sarebbe stata enorme. Ovviamente nessuno di loro si è presentato e l’esibizione di Trump nel palazzetto semivuoto si è rivelata un enorme flop. 

Così quelli che il mondo “degli adulti” descriveva come una massa di teenager, impegnati a strillare adoranti di fronte a cantanti prodotti in serie, si sono rivelati all’improvviso i portatori di una nuova coscienza civica. Progressista per giunta, viste le battaglie per i diritti delle minoranze e contro Trump, per la gioia di Alexandria Ocasio-Cortez, che non ha mancato di ringraziarli, e lo stupore dell’establishment repubblicano, che neppure ha capito bene cosa è successo (“i fan della band K-Pop”, li ha chiamati la Fox).

Ma se quella dell’armata del K-Pop era un’immagine stereotipata prima, lo resta anche ora. Gli esperti della subcultura fanno notare come centinaia di milioni di appassionati (solo i Bts ne vantano 150 milioni) siano un gruppo composito ed eterogeneo, con dibattiti molto profondi al suo interno. L’attivismo delle comunità di fan è fenomeno antico, da Star Trek a Harry Potter, e il K-Pop non fa eccezione. Di recente poi anche il profilo delle band è cambiato: proprio i Bts si sono distinti (almeno un po’) per testi più maturi e introspettivi, che affrontano temi come l’emarginazione e l’accettazione di sè.

Nel K-Pop più recente spuntano, tra balletti e visi perfetti, i valori dell’universalismo, dell’ambientalismo, dell’accettazione della diversità. Sono stati i Bts a donare un milione di dollari a Black Lives Matter, somma che i fan hanno subito raddoppiato, ben consapevoli che i loro seguaci negli Stati Uniti sono giovani meticci delle minoranze asiatiche e ispaniche, talmente multiculturali da non sapere neppure che cosa questa parola significhi, alla ricerca di un mainstream che non sia per forza quello americano. Non per inciso, sono quanto di più lontano dalla narrativa di Donald Trump, costruita per l’uomo bianco degli Stati Uniti profondi. Lo ha sintetizzato uno di loro: “Siamo tutte le persone che a Trump non piacciono. Non è che preferiamo Biden, vogliamo che Trump se ne vada”.

Ma complessità significa anche che al suo interno la comunità del K-Pop è tutt’altro che compatta. I fan di colore per esempio, sempre di più, denunciano già da tempo l’appropriazione non riconosciuta della cultura hip-hop afroamericana da parte delle band sudcoreane, hanno criticato fortemente un gruppo che si era esibito con la “blackface”, cioè dipingendosi la faccia di nero, e denunciano di essere costantemente attaccati in Rete dai fan non di colore. Allo stesso tempo in Corea del Sud molti appassionati della prima ora non vedono con favore il fatto la comunità di fan americana trascini i loro idoli nell’arena della campagna elettorale. I gruppi del K-Pop sono addestrati ad essere apolitici, e quasi tutti i loro fan condividono.

In fondo è questo il motivo per cui gli appassionati di K-Pop non saranno mai un movimento, cosa che del resto non hanno neppure la pretesa di essere. E men che meno degli epigoni di Anonymous schierati in Rete contro le forze del male, dai troll di Putin e Xi Jinping ai bot della disinformazione estremista. Le onde della viralità digitale, quelle che loro creano e cavalcano, si gonfiano e si sgonfiano nel giro di qualche giorno, poche ore. Dopo aver combattuto al fianco degli afroamericani, poi contro Trump, la loro attenzione si è già spostata altrove, senza curarsi poi troppo del risultato. Via verso un’altra sfida, con la musica dei loro idoli in sottofondo. “La rivoluzione non sarà twittata”, scriveva ormai qualche tempo fa Malcolm Gladwell, sottolineando quanto fosse effimero l’attivismo digitale. A maggior ragione, la rivoluzione non sarà neppure postata su TikTok.",la repubblica,https://www.repubblica.it/esteri/2020/06/28/news/k-pop_sfida_teenager_attivisti_diritti_civili-301034398/?ref=search
Fenomeno Blackpink: il punto è che la Corea vende,03 DICEMBRE 2021,"Si considera una persona tranquilla, ma chi le crede? Lo scorso inverno c’è chi è ammattito per procurarsi un pass alla Milano Fashion Week. E tra gli opsiti della sfilata di Prada, poter ammirare Lalisa Manobal, rapper asiatica, in arte Lisa: una delle Blackpink. Un fenomeno K-pop, ma non solo. Testimonial di Celine (by Hedi Slimane), youtuber con legioni di fan, è anche il volto femminile della Korean Invasion; il movimento culturale che dal cinema (l’Oscar Parasite) allo streaming (il successo di Squid Game e Immortal Souls), fino ad altre band, come i Bangtan Boys, sta invadendo l’Occidente. La chiamano hallyu, onda coreana, tanto da costringere l’Oxford English Dictionary ad aggiungere 26 nuove parole di origine asiatica. «Il punto è: ciò che vende in Corea del Sud, vende a livello globale», dice Jang Young-woo, regista della serie Bulgasal: Immortal Souls.

Di questo tsunami Lisa rappresenta la parte glamour e gentile: 24 anni, origini thailandesi, ha mosso i primi passi come modella nel 2015, l’anno seguente ha partecipato alle selezioni della YG Management, che cercava adolescenti per creare un nuovo gruppo femminile. È stata scelta tra migliaia di ragazzine. E insieme a Kim Ji-Soo, Jennie Kim e Rose ha fondato le Blackpink.


Non soddisfatta di un’affermazione planetaria che conta oltre 50 milioni di iscritti sul canale YouTube del quartetto, la cantante, rapper e ballerina ha provato il grande salto della carriera solista. In attesa dell’album di debutto, i risultati dei primi due singoli, Lalisa e Money, sono da capogiro: messe insieme, le canzoni hanno totalizzato per ora oltre 340 milioni di stream solo su Spotify. Ma è abituata a numeri da capogiro: Lisa è l’idolo K-Pop più seguito al mondo sui social media, con oltre 62 milioni di seguaci, ed è la star coreana più seguita su Instagram, con oltre 67 milioni di fan. Billboard parla di lei come di una “global hitmaker”, un fenomeno globale sforna-hit. Siamo di fronte a un cambiamento culturale? «Non la sento tanto come una rivoluzione», ci risponde lei dall’altra parte del mondo, «ma noto che sempre più persone ci riconoscono in ogni paese e ora c’è più coinvolgimento con la mia musica sui social media, inclusa la partecipazione a gare di ballo e copertine di magazine. Sono grata per tutto questo affetto, che mi incoraggia davvero a lavorare di più».",la repubblica,https://www.repubblica.it/moda-e-beauty/d/interviste/2021/12/03/news/intervista_lalisa_manobal_kpop-342212962/
La violinista Bomsori che ha nel nome le note di primavera,01 dicembre 2021,"Il film ""Parasite"", il K-Pop e Squid Game hanno definitivamente imposto la Corea del Sud nell'immaginario globale. Il talento sovrumano e la ferrea determinazione di quel popolo per la musica classica però li conosciamo da anni. Anche i meno addentro conoscono il grande maestro Myung- Whun Chung che dirige il Concerto di Capodanno dalla Fenice di Venezia. Questa sera alle 20.30 al Conservatorio Giuseppe Verdi per l'Unione Musicale arriva per la prima volta a Torino un altro grande talento dal Paese del Tao: la violinista Bomsori. Classe 1989, il suo nome significa "" suono della primavera"". Ha un curriculum impressionante. Perfezionamento alla Juilliard School di New York, vittorie nei più prestigiosi concorsi del mondo come il Sibelius di Helsinki o il Čajkovskij di Mosca. Bomsori è consapevole di essere parte della grande onda coreana: « Sono molto felice del fatto che gli artisti del mio Paese abbiano ampie opportunità per mettersi in evidenza, non soltanto sulla scena musicale classica ma in un ambito culturale senza frontiere. Il K-pop, gli spettacoli teatrali, le serie tv e i film che nascono in Corea oggi circolano anche in Occidente e riscuotono consensi. Questo, come coreana e come artista, mi rende orgogliosa ». In duo con la pianista moscovita Julia Okruashvili, sua partner abituale, Bomsori propone la Sonata in fa maggiore opera 24 "" La Primavera"" di Ludwig van Beethoven: un omaggio al nome datole dal nonno e portatore di significati di rigenerazione e vitalità. Quindi il "" Notturno e Tarantella"" di Karol Szymanowski ( 1882- 1937) e due brani di Henryk Wieniawski ( 1835- 1880): la "" Légende"" opera 17 e la "" Fantasia concertante su temi dal Faust di Charles Gounod"" opera 20. « Wieniawski – spiega Bomsori – è stato un violinista leggendario ed è una fortuna, per noi, aver potuto ereditare le sue composizioni».

E se non bastassero Blackpink e Un- due- tre stella a ricordarci che il mondo è davvero piccolo e le distanze sono nulla, pensate che Bomsori suona un violino di Giovanni Battista Guadagnini realizzato nel 1774 proprio a Torino.",la repubblica,https://ricerca.repubblica.it/repubblica/archivio/repubblica/2021/12/01/la-violinista-bomsori-che-ha-nel-nome-le-note-di-primaveraTorino12.html?ref=search
"Blackpink, musica a tavolino: un film celebra le ragazze del K-pop",02 AGOSTO 2021,"Se vogliamo parlare di record di velocità in questi giorni olimpici, vale la pena ricordare quello delle coreane Blackpink, una delle più amate formazioni femminili del K-Pop, che sono riuscite a conquistare la vetta delle classifiche del loro paese con il singolo d’esordio, Square One in sole quattro ore. Cinque anni, e molti milioni di streaming dopo, le quattro ragazze che compongono la formazione, Jesolo, Jennie, Rosé e Lisa, sono delle popstar mondiali e mescolano, come vuole la regola del K-Pop, melodia, rock, pop, rap e dance. Il loro successo viene celebrato con un film, Blackpink The Movie, diretto da Su Yee Jung e Oh Yoon-Dong, che arriva nelle sale di 100 paesi, Italia compresa, il 4 agosto: un racconto della storia della band e anche delle cinque diverse personalità delle ragazze.

Nate come gruppo attraverso una serie di provini della YG Entertainment, una casa di produzione sudcoreana, in origine avrebbero dovuto essere sette (la band K-Pop sono tutte molto numerose) ma alla fine delle selezioni (ridigissime competizioni tra adolescenti capaci di ballare e cantare) sono state scelte solo in quattro. La campagna di “costruzione” del gruppo è andata avanti molti anni, dal 2012, ma l’esordio ufficiale è avvenuto solo nel giugno del 2016, permettendo alla band di conquistare le classifiche world di Billboard in quattro giorni, ma anche di vincere il premio di un programma musicale e fare uno show dal vivo solo un mese dopo raccogliendo 14.000 spettatori a fronte di una richiesta di oltre 200.000 biglietti.

Numeri da capogiro che sono stati confermati dai due album che la band ha pubblicato, da innumerevoli concerti e da una enorme quantità di visualizzazioni su YouTube, fino a diventare nel 2020 il primo gruppo femminile K-pop a vincere un premio agli MTV Video Music Award nel 2020 e il primo gruppo K-Pop ad esibirsi al Coachella. Quali sono le qualità della band? Un look estremamente curato, con un fortissimo rapporto con i più importanti brand del mondo della moda, un repertorio molto “urban” con fortissime influenze hip hop, coreografie (come in tutto il K-Pop) che esaltano l’impatto visivo della formazione, ma soprattutto il fatto che siano ragazze, il che rompe il clichè delle band sudcoreane nella maggior parte maschili.

“Girl power”, insomma, nel solco della storia ormai antica delle Spice Girls, aggiornato però al mondo dei clip in streaming e delle piattaforme digitali, e soprattutto alle regole ferree del mercato del K-Pop, una vera e propria industria in cui nulla viene lasciato al caso. E la formula funziona, le Blackpink, come i BTS, contribuiscono al pil della Corea del Sud, guidano la crescita dell’industria musicale del paese e stanno conquistando il mondo a suon di hit e di sponsorizzazioni.

Il fenomeno è enorme, le quattro ragazze sono state protagoniste in patria di un reality show, negli Usa hanno una linea di abiti tratti dai loro videoclip e una collezione di bambole a loro immagine, nel mondo digitale hanno una grande presenza, sia nei videogame (hanno collaborato con Battle Royale), che nelle app interattive. E il loro evento online dell’11 settembre del 2020 ha raccolto davanti agli schermi oltre 30 milioni di utenti. Il film racconta tutto questo e, inoltre, cerca di presentare la vita privata (o quel che ne resta) delle quattro ragazze, ripercorrendo la storia di questi cinque anni alla conquista del mondo della musica pop. ",la repubblica,https://www.repubblica.it/spettacoli/musica/2021/08/02/news/blackpink-312696024/?ref=search
"Fenomeno Blackpink, le schiave del glamour",27 MARZO 2020,"Era il 5 luglio 2016 quando la YG Entertainment, un'etichetta discografica sudcoreana specializzata nel creare idoli pop, pubblicò il video di quattro ragazze che ballavano un brano di Rihanna in uno studio di danza. L'esecuzione avveniva davanti a un piccolo pubblico dall'aria informale. Sembrava una prova, e in un certo senso lo era: con quel video la YG stava sondando la reazione della rete a una nuova girl band. Un mese dopo, il quartetto debuttava con il nome di Blackpink. E in cinque giorni il video di Whistle, uno dei loro singoli, raggiunse dieci milioni di visualizzazioni su YouTube (ora sono oltre 465 milioni). Kill This Love, lo scorso aprile, ne ha fatte quasi 57 milioni in un giorno solo, diventando il video più cliccato di sempre nelle prime 24 ore dalla pubblicazione. Questi e altri record attestano un dato abbastanza epocale: oggi la girl band più seguita del Pianeta non canta in inglese, ma in coreano.

Nulla, in questa ascesa, sembra essere frutto del caso. Lo si intuisce da un libro di HarperCollins, Blackpink. La guida non ufficiale (da oggi disponibile) di Cara J. Stevens, autrice di diversi libri sul k-pop. Questa sigla indica la musica pop coreana destinata all'esportazione globale. Ma anche un'estetica e una narrativa precise: un idol del k-pop raggiunge sempre il successo agli esordi, dopodiché il suo obiettivo è frantumare record, non quelli dei suoi colleghi, ma quelli di Rihanna e Taylor Swift; per farcela si è allenato duramente e non dimentica le sue origini, dunque è divino ma al tempo stesso ""raggiungibile"". I suoi valori sono l'ubbidienza alla family, cioè all'etichetta discografica, e la devozione al fandom, cioè la comunità dei fan, una subcultura di adoratori che adotta un proprio nome e un linguaggio condiviso, ed è capace di amare e odiare con la stessa parossistica intensità.

Di questo fenomeno le Blackpink sono l'ultimo, meraviglioso, fragile prodotto. Ognuna di loro ha firmato per diventare ""apprendista pop star"" in età puberale, insieme ad altri coetanei rigorosamente selezionati. Una volta ammessi, gli apprendisti iniziano un percorso modellato sul servizio militare coreano: si vive in dormitori, i cellulari vengono confiscati e le relazioni con la famiglia ridotte al minimo; si studiano canto, ballo, recitazione e lingue per dodici ore al giorno. Le ragazze vengono pesate quotidianamente e istruite sul comportamento da tenere in pubblico: sorridere sempre, parlare poco, in ossequio all'immagine tradizionale della donna coreana. Lo stillicidio delle selezioni dura anni.

La prima Blackpink è stata scelta nel gennaio 2013, tre anni prima del lancio: è Jisoo e sarà la unni del gruppo, cioè la più anziana (classe 1995). Come vuole la tradizione inaugurata dalle Spice Girls, ogni membro ha un ruolo e una personalità riconoscibile, nella quale possa identificarsi il maggior numero di adolescenti. Jisoo è la 4d: sta per quattro dimensioni e indica una personalità ""ultraterrena"", stravagante, che sembra appartenere a un altro pianeta; crede nei fantasmi e ""adora tenere oggetti in equilibrio sulla testa"". Jennie è la fashionista: ama i cagnetti soffici e le grandi firme, ed è ambasciatrice di Chanel Corea. Rosé, la ""leader silenziosa"", è la timida del gruppo, ma anche quella con la voce più bella. Mentre la maknae, la più giovane, è Lisa: maliziosa, imprevedibile, è la ballerina di punta. I loro look sono un mix di tutto ciò che fa tendenza nel lusso. Le loro canzoni un mix di tutto ciò che fa tendenza nel pop.

Le Blackpink sono terribilmente glamour, e soprattutto, aegyo. Il termine, simile al giapponese kawaii, indica ciò che è insieme carino, adorabile, indifeso, ornato. Ed è il criterio etico ed estetico che domina da mezzo secolo l'immaginario asiatico. Gli idol k-pop, anche quelli maschili, fanno continuamente ""cose aegyo"" come parte del loro fanservice (le iniziative che servono a fidelizzare la base). Un broncio irresistibile è aegyo, come  un sorriso con gli occhi sgranati, un miao sussurrato dolcemente.

In questo mondo color macaron ogni fan trova la sua bias, ""la preferita in assoluto, quella che si sostiene a qualunque costo"" (fintanto che non si palesi una bias wrecker, quella che ne fa vacillare il primato). E ogni idol, più o meno consciamente, sa che il suo nuovo Io è un prodotto dell'immaginazione dei fan. Questa comunità di ammiratori, che si estende dall'America al Giappone, dall'Europa all'Indonesia, ama giocare con le sue creature come fossero personaggi di fantasia: lo shipping, per esempio, consiste nell'accoppiare idealmente i vari idol, indipendentemente dal sesso, sulla base di certe affinità. Rosé e Lisa ""shippano"" perché hanno vissuto entrambe all'estero e sono le più giovani della band. Lisa, però, shippa bene anche con Jisoo perché sono opposte: una ha un gatto l'altra un cane, una è la più piccola l'altra la più grande. Solo che Jisoo è la metà perfetta di Jennie: entrambe parlano giapponese, suonano la chitarra, adorano i cani e la sauna.

I giornalisti coreani non si stancano mai di chiedere alle Blackpink quale compagna sposerebbero, e perché. D'altronde, alle ragazze è proibito avere fidanzati nella vita reale. È una delle regole che le etichette discografiche impongono agli idol, insieme al divieto di fumare, bere, andare in discoteca, farsi tatuaggi e interventi di chirurgia plastica. A meno che il Ceo non decida altrimenti.

Il tutore delle Blackpink, Yang Hyun-Suk, Ceo e fondatore della YG, si è dimesso lo scorso giugno a causa di uno scandalo sessuale. Non è l'unica incrinatura di questa industria. Il numero di tentativi di suicidio tra gli idol è elevatissimo, e molti di loro ci riescono anche. Solo nel 2019 si sono tolti la vita Sulli e Goo Hara, della girl band f(x), e il cantante dei Surprise U, Cha In Ha. Tutti soffrivano di disturbi depressivi. Le due ragazze avevano anche bevuto dall'amaro calice del cyberbullismo, destino comune a molte idol femminili. Sulli, per esempio, era stata insultata per aver indossato una maglietta senza reggiseno. Ma non si tratta solo di questo. Come evidenziano alcuni media coreani, gli idol non hanno alle spalle una vita sociale e affettiva normale. Spesso hanno firmato un cosiddetto ""slave contract"" (contratto di schiavitù), che li sottomette al dominio della family finché non abbiano ripagato la somma investita per formarli. Non hanno libertà, né amici.

La competizione è spietata anche tra membri della stessa band, costretti a convivere dentro dormitori di lusso in un'apparenza di stucchevole complicità. In attesa di essere rimpiazzati. Ma le Blackpink, secondo i loro fan, hanno qualcosa di diverso: sono diventate famose quando questo mondo cominciava a prendere coscienza del proprio lato oscuro, e oggi sono la girl band più seguita dei social. Forse riusciranno a redimere il k-pop coronando un sogno iniziato negli anni Novanta: conquistare l'Occidente.",la repubblica,https://www.repubblica.it/venerdi/2020/03/27/news/blackpink_k-pop_girl_band_libro_harpercollins_spice_girls_il_venerdi_-300809600/?ref=search
"È morta la star coreana Goo Hara. Vittima di cyberbullismo, aveva tentato il suicidio a marzo",24 NOVEMBRE 2019,"La polizia non ha chiarito le cause del decesso ma tutto fa propendere per un suicidio, la star della musica K-pop Goo Hara è stata trovata morta a soli 28 anni, nella sua casa di Seul. Lo scorso marzo aveva tentato di uccidersi dopo che il suo ex fidanzato l'aveva ricattata con un video intimo pubblicato sul web e la sua agenzia aveva sciolto il contratto.

A giugno la cantante aveva firmato un nuovo contratto con l'agenzia giapponese Production Ogi e solo pochi giorni fa aveva pubblicato un singolo giapponese, Midnight Queen. Molto attiva sui social i suoi profili sono stati inondati di messaggi disperati dei fan. Poco più di un mese fa una sua amica, l'attrice e cantante Sulli, è morta suicida in seguito a un caso di cyberbullismo che l'aveva coinvolta proprio per il suo impegno nei confronti dei diritti delle donne.

La morte di Goo Hara è l'ultima di una tragica lista di star del K-pop, etichetta sotto la quale va tutto il pop sudcoreano, a partire dalla fine degli anni Novanta diversi musicisti si sono uccisi a causa di depressione, spesso denunciando un ambiente tossico. Nel 2009 l'attrice Jang Ja-yeon si è suicidata lasciando un biglietto che denunciava di essere stata abusata sessualmente da figure importanti dell'industria cinematografica.",la repubblica,https://www.repubblica.it/spettacoli/people/2019/11/24/news/e_morta_la_star_coreana_goo_hara_vittima_di_cyberbullismo_aveva_tentato_il_suicidio_a_marzo-241804683/?ref=search
"Parasite', la seconda vita in bianco e nero di un film da Oscar",25 GIUGNO 2020,"Quante volte per il film premio Oscar di Bong Joon-ho Parasite si è parlato di commedia nera, di racconto che mescola l’ironia col dramma più feroce, di grandi dualismi: la famiglia di ricchi contro quella di poveri, gli adulti e i giovani? Insomma un film a tinte forti, un film in bianco e nero. Per cui non stupisce, soprattutto chi segue il regista sudcoreano da tempo e sa che non si tratta di una prima volta, che Bong Joon-ho abbia deciso di presentare Parasite Black & White Version, la versione in bianco e nero del lavoro che ha fatto la storia, primo film di quel paese a conquistare una statuetta, ma ancor più primo film non a produzione americana ad aggiudicarsi l'Oscar per il miglior film tout court.
 
Ora questa versione, già uscita tempo fa in Francia, sbarca nell’estate cinematografica italiana del post coronavirus, delle arene che si caricano del difficile compito di riportare gli spettatori al grande schermo, dei cinema che coraggiosamente riaprono. In anteprima al Far East Film Festival il 25 giugno alle 21.30 all’Arena Loris Fortuna di Udine e in contemporanea nelle sale Anteo Palazzo del cinema di Milano, Capitol Anteo spazio Cinema di Monza, Cinemazero di Pordenone e Ariston di Trieste, il film poi girerà l’Italia tra sale al chiuso e cinema all’aperto. “È stato interessante constatare” ha dichiarato Bong al Festival di Rotterdam, dove è stata presentata la versione ""alternativa"" di Parasite, “come cambi l’esperienza di visione di un film se viene riproposto in bianco e nero. L’ho visto due volte e mi ha dato l’impressione di vedere una favola o un film d’altri tempi. Penso che in questa versione tutti i personaggi risultino più intensi e che la distinzione tra i tre spazi, dove le famiglie vivono, sia più accentuata”.",la repubblica,https://www.repubblica.it/spettacoli/2020/06/25/news/parasite_bianco_e_nero-301034332/?ref=search
"Oscar a 'Parasite', Gianni Morandi: ""Mi piacerebbe andare in Corea a cantare con Bong""",11 FEBBRAIO 2020,"“Joker mi è piaciuto, ma devo ammettere che Parasite è fantastico, il migliore dell’anno: i quattro Oscar li merita tutti”. Gianni Morandi aveva visto il film di Bon Joon-ho mesi fa: “Ero curioso fin da quando mi avevano chiamato durante il Festival di Cannes: qui c’è un film coreano che ha dentro la tua In ginocchio da te. Non me lo sapevo spiegare”.

Così è andato a vederlo. 
“Sì. Sono rimasto molto colpito. Una commedia drammatica per il grande pubblico piena di colpi di scena e intuizioni, che meraviglia questa contrapposizione tra ricchi e i poveri, che poi diventano peggio dei ricchi nella battaglia per i soldi. Mi hanno colpito la scena dei ragazzi che vivono nello scantinato e si preoccupano solo del wi-fi, quella di sesso tra i ricchi sul divano col ragazzino che dorme in tenda. Soprattutto quel groviglio umano in lotta, la scena clou in cui la mia In ginocchio da te diventa un’altra cosa, in un contrasto sorprendente”. 

Bong Joon-ho vorrebbe conoscerla.
“Anch’io. Mi piacerebbe anche andare a in Corea, cantarla insieme. Ho girato tutto il mondo, Giappone, Russia, Cina, Canada, Sudamerica. Ma la Corea mi manca. So che il padre del regista ascoltava la musica italiana. Ho pensato che magari è andato su youtube e ha visto il musicarello In ginocchio da te. Quello che è interessante è che l’arrangiamento della canzone è di Ennio Morricone, chissà se Bong Joon-ho ne ha riconosciuto la sonorità. E’ stato Ennio a darle un colore speciale. Ricordo anche i disaccordi con gli autori, Migliacci e Zambrini, lui la voleva più classica, loro più pop. Ci lavorammo tanto”.

Fu una canzone importante, per lei.
“La più importante. Venivo dall’immagine di adolescente di Andavo a cento all’ora e Fatti mandare dalla mamma, pezzettini. Migliacci e i produttori mi dissero: è l’ora di una canzone più matura, d’amore, basta con il ragazzino del latte. In ginocchio da te è diventata la più famosa di tutte: 17 settimana prima in classifica, incisa in tantissime lingue, Dalida la fece nella versione francese. E poi fu il mio primo musicarello, lo girammo in dieci giorni, incassò un miliardo, gente che lo vedeva due, tre volte, Quei cinque musicarelli e le trenta canzoni sono ancora oggi trasmesse in tv sulle private e sulla Rai, sono diventate patrimonio collettivo”.

Il suo rapporto con il cinema?
Sono uno spettatore appassionato, vedo tanti film e se il finale è forte piango anche. Da attore il film della vita non c’è stato, ma ho lavorato con grandi registi. Con Germi, Monicelli, Salce. Rivedendomi allora mi sembro un torsolo, un imbranato, un dilettante allo sbaraglio, almeno nei musicarelli. Meglio con Germi, ma perché lui era bravo. Un regista che sapeva fare tutto, interveniva su trucco, costumi, luce. Tutti sempre addosso a chiedergli e lui che metteva il cartello “Non disturbate, sto pensando”. Voleva che facessi il giornalista cinico, di quelli che giocano sulla pellle delle persone ma non lo convincevo, mi mise dei baffi e mi aggiunse un tic per indurirmi, non so se ci sia riuscito. Con Monicelli feci me stesso in Panni sporchi, eravamo molto amici, andavamo in vacanza insieme. I grandi registi li ho conosciuti tutti, con Pasolini giocavamo a pallone, Visconti amava le mie canzoni, soprattutto Scende la pioggia. Mi disse 'sarebbe bello un Rocco e i suoi fratelli sulla musica, chiamando Patty Pravo e i cantanti contemporanei'. Poi non se ne fece niente”. 

Oggi con chi girerebbe?
“Dopo tanti anni ora potrei anche essere bravo e avere la faccia credibile. Mi piacerebbe cambiare immagine, rompere lo schema con un film drammatico.. Se mi chiamassero Sorrentino, Garrone... magari”. ",la repubblica,https://www.repubblica.it/spettacoli/2020/02/11/news/oscar_parasite_gianni_morandi-300874203/?ref=search
Da Kim Ki-duk a Bong Joon-ho film dalla Corea,14 ottobre 2021,"Yun-ju è un ricercatore universitario senza una cattedra. Sua moglie è incinta, abita in un appartamento fatiscente, e scopre che per avere il posto fisso deve pagare il pizzo al professore a capo del suo dipartimento. Il cane del vicino che abbaia di continuo è la goccia che fa traboccare il vaso: Yun- ju sbrocca e inizia a far sparire tutti i cani del quartiere. Già vent'anni prima di Parasite, Bong Joon-ho nascondeva una satira sociale feroce sotto una trama improbabile da commedia nera in Barking Dogs Never Bite, film d'esordio nel 2000 del regista sudcoreano premio Oscar che, mai uscito in Italia, la Cineteca ha scelto per inaugurare, stasera alle 21 al Meet di viale Vittorio Veneto 2, la nuova edizione delle Giornate del cinema coreano a Milano. Due settimane, da oggi al 30 ottobre, per scoprire (in lingua originale con sottotitoli italiani) sette film tra i più interessanti di una cinematografia ormai ampiamente riconosciuta a livello globale da pubblico e critica.

Oltre a Bong Joon-ho, il cartellone propone altri due grandi autori. Si potranno vedere, infatti, due titoli del primo periodo di Kim Ki- duk, maestro scomparso prematuramente lo scorso dicembre. Entrambi girati nel 2001, Address Unknown e Bad Guy mescolano il presente e la storia coreana in affreschi contemporanei di crudele lucidità: lunedì alle 18,15, prima della proiezione di Bad Guy, ci sarà un incontro di approfondimento sul regista a cura del critico Andrea Chimento. Nome acclamato nei festival internazionali, di Hong Sang-soo viene proposta l'opera prima The Day a Pig Fell into the Well, del 1996, intreccio di tradimenti e infedeltà che si sviluppano attorno alla figura di uno scrittore fallito. Sono invece recentissimi gli ultimi tre titoli in cartellone, i drammi I Don't Fire Myself, Our Midnight e Move the Grave.",la repubblica,https://ricerca.repubblica.it/repubblica/archivio/repubblica/2021/10/14/da-kim-ki-duk-a-bong-joon-ho-film-dalla-coreaMilano13.html?ref=search
"Tutti pazzi per 'Squid Game', lo showrunner coreano: ""Un successo imprevedibile""",08 OTTOBRE 2021,"Parasite, il film coreano da quattro premi Oscar che ha fatto la storia, incontra Hunger Games. La serie di cui tutti parlano è Squid Game, nove episodi su Netflix che in poche settimane ha fatto crescere la febbre tra gli appassionati, la più vista attualmente della piattaforma. C'è chi la definisce la nuova Casa di carta per via del successo globale (e per le tute rosse degli uomini mascherati) e chi già pronostica che possa essere per la televisione cosa è stato il film di Bong Joon - ho per il cinema: un terremoto. D'altronde in comune con quel film ha lo stesso sapore di umorismo nero e una certa cura della messa in scena soprattutto nelle sequenze d'azione e nell'uso della musica, oltre al ricorso alla violenza per mettere in luce le disuguaglianze sociali. Intanto il suo creatore, il cinquantenne coreano Hwang Dong-hyuk, si gode il successo di un progetto che affonda le radici indietro nel tempo, il primo soggetto era del 2008 e doveva essere un film poi trasformandolo in serie ha avuto la possibilità di approfondire i personaggi e introdurne di nuovi, tra cui alcuni femminili che nell'idea originale non c'erano. Sul successo strepitoso che sta accompagnando la serie dice: ""Il nostro obiettivo era un pubblico internazionale, globale ma certo non avremmo mai immaginato questa reazione. D'altronde chi avrebbe potuto?""

Per chi ancora non conosce la serie: la trama è presto detta. Seong Gi-hun è un uomo spezzato: dopo una serie di fallimenti lavorativi ora fa l'autista a tempo perso, è tornato a vivere con la madre dopo il divorzio dalla moglie, che nel frattempo si è risposata, ha una bambina che adora ma alla quale non riesce neppure a fare un regalo di compleanno come si deve. Sempre a corto di soldi, li ritira di nascosto a sua madre per giocarli alle scommesse dei cavalli, quando scopre che potrebbe perdere sua figlia per sempre perché l'ex moglie e il marito hanno intenzione di trasferirsi negli Stati Uniti ha una sorta di scatto di orgoglio e pensa che deve guadagnare dei soldi per dimostrare al giudice che può occuparsi di sua figlia. L'occasione gli arriva da un misterioso uomo che gli offre l'opportunità della vita: partecipare ad un gioco di cui si sa pochissimo se non che si possono guadagnare molti soldi.

Dopo essere stato narcotizzato, risvegliato in una sorta di parco giochi folle circondato da altri disperati come lui e sotto il controllo di un esercito di guardie in tuta rossa e maschere inquietanti, Seong Gi-hun capisce che in gioco non c'è solo la possibilità di vincere un futuro con sua figlia ma proprio la sua vita. Più che a Hunger Games o a Black Mirror, a cui molti lo hanno accostato, Hwang Dong-hyuk dice di essersi ispirato ""ai fumetti giapponesi di sopravvivenza, però questo tipo di storie era molto dettagliato nella descrizione dei giochi e molto poco in quella dei personaggi. Io ho fatto il contrario: ho creato personaggi complessi e li ho fatti giocare a giochi semplicissimi"".

Ecco i giochi sono proprio quelli dei bambini: il classico ""un, due, tre... stella"" (che nei diversi paesi ha nomi differenti da ""i passi della nonna"" a ""semaforo rosso, semaforo verde"") o il gioco del calamaro che dà il titolo alla serie, gioco che ricorda un po' la nostra campana e che si vede nella sequenza iniziale in bianco e nero. La scelta dello showrunner è caduta ""sui giochi a cui giocavo da bambino. Ho selezionato ""un, due, tre... stella"" come primissimo gioco perché mi sembrava adatto per far giocare contemporaneamente centinaia di persone, una folla che si ferma e riparte mi sembrava interessante da guardare. Il gioco Honeycomb (il dolcetto sudcoreano dalgona) era quello che mi piaceva da bambino, del tiro alla fune mi piaceva l'effetto visivo e il fatto che fosse una competizione a squadre, mentre il gioco delle biglie l'ho scelto perché i giocatori erano coppie a confronto. Il ponte di vetro è stato creato in linea con il tema della serie: il vincitore cammina sulla strada costruita sul sacrificio e sul fallimento dei giocatori precedenti. Alla fine poi ho messo il gioco del calamaro perché era il più intenso e feroce di tutti i giochi per bambini e perché le forme geometriche del tabellone erano visivamente attraenti"". Sulla metafora del gioco per bambini che si trasforma in gara mortale dichiara: ""Mi divertiva il contrasto tra un gioco infantile che prevede un premio in denaro enorme e il rischio della vita, lo spargimento di sangue. Si potrebbe dire che non è un tema nuovo ma quello che distingua Squid Game da altre opere è la sua ironia"".

In Italia la serie è disponibile in coreano con sottotitoli italiani ma Squid Game è stato doppiato in inglese, francese, spagnolo, tedesco. Eppure c'è una vera e propria campagna che parte da spettatori illustri come il regista Taika Waititi (Jojo Rabbit e il nuovo Thor) e il nostro Alessandro Borghi perché la serie venga vista in lingua originale. Intanto in America c'è già chi ragiona sul fatto che la serie potrebbe entrare nella corsa agli Emmy 2022 creando un precedente, fondamentalmente se vincesse potrebbe essere la versione televisiva di quello che è stato Parasite per il cinema, una serie totalmente parlata in coreano che vince un premio americano. L'opportunità viene dal momento che si tratta di una coproduzione internazionale che porta il cappello di Netflix. Per quel che riguarda il possibile sequel che ovviamente il successo chiama Hwang Dong-hyuk dice: ""So che c'è un'attesa enorme per una seconda stagione, ma continuo a chiedermi se una nuova stagione può essere all'altezza della prima, non voglio che gli spettatori ne siano delusi. Se mai mi metterò alla scrittura della seconda stagione sicuramente andrò a vedere in rete i suggerimenti degli spettatori, sono certo che ce ne sono dei buoni. Siccome io tendo a scrivere da solo forse i social network potrebbero diventare la mia stanza della sceneggiatura. Vedremo"".",la repubblica,https://www.repubblica.it/serietv/netflix/2021/10/08/news/tutti_pazzi_per_squid_game_lo_showrunner_coreano_giochi_infantili_che_per_soldi_mettono_a_rischio_la_vita_-321211458/?ref=search
"Anche disegnato il cinema non perde la magia. Vedi ""Parasite""",26 FEBBRAIO 2021,"Gli storyboard, ossia le sequenze disegnate in vista della loro realizzazione sul set, affascinano spesso gli studenti di cinema, che vi vedono una conferma della grandezza di un regista, della sua competenza. Devo confessare che ho sempre nutrito un certo fastidio per questa pratica, che contrasta con l'idea romantica del cinema come qualcosa la cui la magia si rivela sul set, dove si è più o meno felicemente preda del caso. Certo, ci sono occasioni in cui lo storyboard è inevitabile, e alcuni esempi sono celebri e memorabili: si pensi all'assassinio sotto la doccia in Psycho, che Hitchcock fece interamente disegnare al grande specialista di titoli e manifesti Saul Bass. 

Ma se il cinema, come scriveva Pasolini, è ""la lingua scritta della realtà"", una forma d'arte che usa i luoghi, gli oggetti, i corpi nella loro sacralità, allora disegnare l'inquadratura equivarrebbe a un atto temerario e blasfemo, come disegnare il mondo prima di averlo mai visto. E poi, più banalmente, se uno ha già disegnato il film, come fa a divertirsi davvero riportandolo sullo schermo? E quel che girerà non lo deluderà sempre, in fondo? Eppure qualche considerazione ulteriore viene in mente sfogliando un libro affascinante, che raccoglie la sceneggiatura e lo storyboard del pluripremiato Parasite di Bong Joon-ho (La nave di Teseo).

Le inquadrature abbozzate in maniera rapida e incisiva, come schemi per un manga, sembrano non replicare inquadrature ma afferrare la scena nell'attimo in cui sorge. In fondo, quando girano una scena, forse i registi hanno sempre uno storyboard mentale. Inoltre, così disegnati, i personaggi ci ricordano involontariamente la parentela tra cinema e fumetto, arti narrative e visive nate gemelle nell'industria delle comunicazioni, anzi nate prima come stupore visivo e poi come racconto.",la repubblica,https://www.repubblica.it/venerdi/2021/02/26/news/fuoricampo_emiliano_morreale_parasite_bong_joon-ho_storyboard_libro_la_nave_di_teseo-288883703/?ref=search
"Squid Game sorpassa Bridgerton, su Netflix è il più visto",13 ottobre 2021,"Squid Game il sorpasso: la serie sudcoreana, vero e proprio fenomeno cult già oltre i confini asiatici, è diventato il lancio più visto di sempre su Netflix superando il precedente record di Bridgerton.

Ha attirato 111 milioni di fan dal suo debutto meno di quattro settimane fa, come confermato dal servizio di streaming.

Per il dramma distopico un successo virale globale senza precedenti: la serie immagina un mondo macabro in cui le persone emarginate sono messe l'una contro l'altra nei tradizionali giochi per bambini.
    Mentre il vincitore può guadagnare milioni in contanti, i giocatori perdenti vengono sterminati.
    Diffuso in tutto il mondo tramite il passaparola, in particolare tramite i social media, ""Squid Game"" ha scalato le classifiche di Netflix in più di 80 paesi. Anche in Italia è primo tra i più visti della piattaforma. ""Squid Game ha ufficialmente raggiunto 111 milioni di fan, rendendolo il nostro più grande lancio della serie di sempre!"" ha twittato Netflix.
    In confronto, il dramma romantico di epoca Regency ""Bridgerton"" (di cui è attesa la seconda stagione) ha raggiunto 82 milioni di famiglie al debutto: questo secondo la metrica interna di Netflix che include qualsiasi account che abbia guardato un episodio per almeno due minuti.
    La Squid Game mania riporta al top la cultura sudcoreana dopo il K-Pop della boy band Bts, la presa di Hollywood (e della Palma d'oro a Cannes) con i film Oscar Parasite di Bong Joon-oh e la routine beauty coreana da tempo popolarissima. ",ANSA,https://www.ansa.it/sito/notizie/cultura/tv/2021/10/13/squid-game-sorpassa-bridgerton-su-netflix-e-il-piu-visto_f1d219d2-d10d-45ab-91fc-d79de319c42d.html
"Squid Game avrà una seconda stagione, l'annuncio del regista",10 novembre 2021,"""Sembrava quasi non avessimo altra scelta, dovevamo continuare con il racconto"".

Il regista e creatore di Squid Game, Hwang Dong-hyukh, ha annunciato che la serie più vista di sempre su Netflix ma anche al centro di numerosi dibattiti, tornerà con una seconda stagione.

Visto il successo globale della serie, lo ha confermato all'Associated Press durante una proiezione e una sessione di domande e risposte a Los Angeles per il dramma coreano, che è diventato un fenomeno globale per Netflix negli ultimi mesi.

""C'è stata così tanta pressione, così tanta richiesta e così tanto amore per una seconda stagione... È nella mia testa in questo momento. Adesso sono in fase di progettazione"". Ma non ha dato altri dettagli, aggiungendo: ""Penso che sia troppo presto per dire quando e come accadrà. Vi prometto questo: Seong Gi-hun tornerà e farà qualcosa per il mondo"".

Netflix non ha ancora fatto alcun annuncio ufficiale. La serie, con Lee Jung-jae nei panni di Seong Gi-hun e un cast corale, è incentrata su persone alla disperata ricerca di denaro che accettano di prendere parte a una serie di giochi con un esito mortale. Il dramma distopico sulla sopravvivenza è diventato il più grande successo di Netflix.",ANSA,https://www.ansa.it/sito/notizie/cultura/tv/2021/11/10/squid-game-il-regista-annuncia-la-seconda-stagione-ci-sara_3e143b14-4b83-4fe7-ad7f-0aeb6a3f1379.html
Park Chan-wook la grande firma del cinema coreano,06 settembre 2019,"Si intitola ""Il lato oscuro dell'umano Omaggio a Park Chan-wook, la rassegna che il cinema Massimo dedica al regista in occasione dell'attesa uscita italiana del suo nuovo film, ""Mademoiselle"", presentato tre anni fa a Cannes. Critico e fondatore di un cineclub, Park Chan-wook si è imposto all'attenzione del pubblico internazionale nel 2000 con il film JSA – Joint Security Area.

L'anno scorso ha diretto la sua prima serie tv, The Little Drummer Girl, tratta da John le Carré, con Michael Shannon protagonista. Inaugura la rassegna alle 20.30 il film ""JSA – Joint Security Area"". Prima della proiezione la presentazione del libro ""Generi & autori. Il cinema coreano contemporaneo"" (Falsopiano)con l'autore Davide Morello eDario Tomasi.",la repubblica,https://ricerca.repubblica.it/repubblica/archivio/repubblica/2019/09/06/park-chan-wook-la-grande-firma-del-cinema-coreanoTorino18.html?ref=search
"Roma, lo spettacolo del taekwondo: primi passi verso Parigi",31 MAGGIO 2022,"Il Grand Prix di Roma 2022 vedrà la presenza dei più forti atleti di taekwondo del mondo si sfideranno. Al Foro Italico, tearo di grandi eventi sportivi, presenti infatti i medagliati olimpici di Tokyo 2020, tra cui le medaglie d'oro Vito Dell'Aquila (ITA), Ulugbek Rashitov (UZB), Anastasija Zolotic (USA) e Matea Jelic (CRO). Oltre i campioni olimpici saranno presenti tutti i campioni mondiali tra cui l'azzurro Simone Alessio detentore del titolo Mondiale ed Europeo nella - 80 Kg . Un totale di 256 atleti gareggeranno più la squadra dei rifugiati a Roma 2022. Tra questi ci sarà l'atleta della squadra olimpica dei rifugiati di Tokyo 2020 Kimia Alizadeh Zenoorin e due atleti ucraini. Gli atleti gareggeranno nelle otto categorie olimpiche (quattro uomini e quattro donne) con 32 atleti per categoria. Verrà testato un nuovo sistema di competizione al meglio dei tre round (due minuti ciascuno) per aggiungere ulteriore eccitazione e i vincitori del Gran Premio otterranno punti in classifica per la qualificazione ai Giochi Olimpici di Parigi 2024.

L'evento sarà trasmesso su Rai Sport e su Rai Play. Contestualmente al Grand Prix nel villaggio del Foro Italico si svolgerà il torneo ""Kim e Liù"" dove 2000 bambini gareggiavano per poter anche loro vincere la loro medaglia e vivere l'emozione di Incontrare, tifare e ammirare i grandi campioni del taekwondo mondiale.

Il presidente mondiale del Taekwondo, Chungwon Choue, ha dichiarato: ""Non vediamo l'ora del ritorno del World Taekwondo Grand Prix a Roma. È sempre un evento molto speciale in quanto abbiamo l'opportunità di vedere i migliori atleti del mondo. Avendo avuto una pausa così lunga dall'ultima volta che abbiamo disputato il Gran Premio, sono sicuro che Roma 2022 sarà davvero speciale. I nostri atleti saranno particolarmente motivati dalla possibilità di assicurarsi punti di qualificazione per Parigi 2024. E per i nostri fan speriamo che le nuove regole rendano le partite ancora più emozionanti e dinamiche"". Il presidente della Federazione Italiana, Angelo Cito, ci ha detto: "" Dopo le Olimpiade di Tokyo , dove con Vito Dell'Aquila il taekwondo italiano ha regalato all'Italia la sua prima medaglia d'oro, ora si riparte proprio da Roma per arrivare a Parigi 2024 e per tutti noi rappresenta una grande responsabilità ed una sfida straordinaria, Roma Grand Prix è il torneo più importante a livello mondiale e assegna 60 punti nel ranking olimpico, Il nostro è il torneo che porta nella capitale i migliori atleti a livello mondiale e quest'anno saranno in rappresentanza di 52 Nazioni. Al Foro Italico assisteremo a una competizione sportiva di altissimo livello agonistico ed a uno spettacolo straordinario. Per la Federazione Italiana il Grand Prix di Roma ha rappresentato sin dall'Inizio una grande sfida da vincere (la prima edizione si è tenuta nel 2018 ) grazie alla collaborazione con Coni Sevizi all'inizio ed oggi a quella con il Dipartimento allo Sport e Sport e Salute; stiamo facendo del Torneo di Roma uno straordinario evento sportivo mondiale. La nuova formula di gara che assegna la vittoria all'atleta che vince 2 round su 3 fa sì che gli atleti siano ancor più motivati a provare a vincere ogni round e non a difendersi nei round precedenti. Saranno incoraggiate anche tecniche più spettacolari in quanto verranno utilizzate per decidere eventuali round che terminano con un pareggio. E questa è l'altra grande novità di quest'anno"".

Una cosa a cui il presidente Angelo Cito tiene in particolare è il ricordo che tutto il mondo del taekwondo dedicherà al 30° anniversario dell'attentato della strage di Capaci esponendo durate i tre giorni del torneo "" Quarto Savona quindici"", la macchina simbolo dell'attentato al giudice Falcone e della sua scorta : la signora Tina Montinaro sarà presente al Gran Prix per ricordare la strage e sopratutto sensibilizzare i giovani a lottare tutti insieme contro tutte le mafie. La cerimonia di apertura del Grand Prix di Roma si terrà il 2 giugno a Piazza Di Spagna alle 17,30 e questo grazie alla disponibilità del Comune Di Roma e dell'assessore allo Sport Alessandro Onorato, che ha voluto che anche quest'anno la squadra Acrobatica della Fondazione Umanitaria di Taekwondo della Federazione Mondiale si esibisse in una spettacolare dimostrazione in una delle più belle piazze del mondo. Le gare si concluderanno il 5 giugno.",la repubblica,https://www.repubblica.it/rubriche/spycalcio/2022/05/31/news/roma_lo_spettacolo_del_taekwondo_primi_passi_verso_parigi-351965888/?ref=search
Il boom del Taekwondo e il Roma Grand Prix,27 MARZO 2022,"E' toccato al taekwondo, questo nobile sport di combattimento praticato sin dal primo secolo avanti Cristo, inaugurare la splendida cavalcata azzurra alle Olimpiadi di Tokyo. Vito Dell'Aquila, ragazzo di Mesagne, cuore della Puglia, subito sul podio, subito medaglia d'oro. E adesso, a meno di un anno, il presidente della Federazione italiana (Fita), Angelo Cito, esperienza e passione, raccoglie i frutti. Sì, nonostante un periodo terribile, quello della pandemia, ""le società, tutte, hanno tenuto il passo e c'è un importante incremento di iscrizioni da parte dei bambini"". La politica della Federazione è stata vincente, certo, ma anche il trionfo di Vito, la prima medaglia delle 40 azzurre, ha fatto da traino. ""C'è un rallentamento-spiega ancora Cito- solo nella fascia adolescenziale"". Ma questo succede in tanti sport, ad una certa età molti ragazzi e ragazze e ragazze mollano: un problema, non nuovo, di cui dovrebbe farsi carico il Coni.

La Federazione taekwondo, come le altre, ormai è già sotto pressione in vista di Parigi 2024. Non manca molto: stanno iniziando già la qualificazioni. La rincorsa al raking (dove nel taekwondo siamo messi bene, anche le ragazze crescono). Nel tempio dello sport, il Foro Italico, mai così impegnato quest'anno (tennis, beach volley, nuoto, danza) anche questo sport avrà un suo spazio importante. Dal 3 al 6 giugno, sul ""Pietrangeli"", si terrà appunto il Grand Prix Roma di taekwondo, una delle quattro tappe più importanti di qualificazione olimpica: ci saranno i primi 32 di ogni categoria, maschile e femminile. Il gotha mondiale. Cito si è assicurato l'edizione di quest'anno e anche quella del 2023.

Non solo, ""per la prima volta-spiega con orgoglio il presidente-ospiteremo il 6 giugno, sempre nella suggestiva cornice del Foro Italico, il Grand Prix di parataekwondo, cento atleti, anch'esso di qualificazione per Parigi 2024"". Per ultimo, ma non è ultimo, un gesto che fa onore a Cito, e che tutte le Federazioni, piccoli e grandi, dovrebbero seguire: all'Acqua Acetosa la Fita ospita sette giovani atleti ucraini, fuggiti dalla guerra e arrivati a Roma dopo un viaggio complicato in mezza Europa. Paolo Barelli, con la sua Federnuoto, forse è stato il primo in questa gara di solidarietà. Cito ha messo ha disposizione le sue strutture di allenamento. Si sono già mosse o si stanno muovendo anche Federciclismo, Federginnastica, Federhockey su prato e Fipav. Poi, si spera, toccherà alle altre. La Scuola dello Sport dell'Acetosa, diretta da Rossana Ciuffetti, si prepara a venire incontro agli atleti ucraini.",la repubblica,https://www.repubblica.it/rubriche/spycalcio/2022/03/27/news/il_boom_del_taekwondo_e_il_roma_grand_prix-343031780/?ref=search
La storia dell'arte marziale più praticata al mondo,04 dicembre 2021,"Sport di combattimento nato tra gli anni Quaranta e Cinquanta del Novecento in Corea del Nord, grazie agli studi di Choi Hong Hi, il taekwondo si basa principalmente sull'uso di tecniche di calcio e prevede l'utilizzo esclusivo di mani e piedi. Non a caso il termine ""taekwondo"" deriva dall'unione di tre sillabe in lingua coreana che significano rispettivamente ""colpire con i piedi"", ""colpire con un pugno"" e ""arte"" o ""disciplina"".

Il termine composito è quindi traducibile come ""arte del colpire con calci e pugni"".

La disciplina combina tecniche di combattimento volte alla difesa personale e alla pratica agonistica, utilizzate come esercizio fisico ma anche come mezzo per praticare la meditazione e la filosofia. Il taekwondo ha saputo distinguersi dalle altre arti marziali per la particolare efficacia, il dinamismo e la spettacolarità fuori dal comune delle sue tecniche di gamba.

È stata ammessa inizialmente come sport dimostrativo ai Giochi Olimpici di Seoul 1988 e Barcellona 1992, prima di essere inserito ufficialmente come sport olimpico a partire dalle Olimpiadi di Sidney 2000. Inoltre, nel 1989 il taekwondo è diventato l'arte marziale più popolare del mondo in termini di praticanti, che attualmente si attestano intorno ai 70 milioni a livello globale.",la repubblica,https://ricerca.repubblica.it/repubblica/archivio/repubblica/2021/12/04/la-storia-dellarte-marziale-piu-praticata-al-mondoNapoli06.html?ref=search
"Da quella federazione in un garage a Vito Dell'Aquila: Taekwondo, 'povero' e vincente",24 LUGLIO 2021,"Tae-kwon-do, colpire con i calci, con i pugni, ma con disciplina, metodo, grazia. Uno sport che è un'arte, va insegnata, mandata a memoria, praticata con la testa prima che con il corpo. Una parola, taekwondo, che in Italia esiste dal 1966, quando il pioniere Sun Jae Park, uno dei dodici maestri partiti dalla Corea del Sud per diffondere la pratica nel mondo, approdò a Roma, fondò la prima scuola nazionale, si fece presidente di una federazione ""nata in una garage"" e condotta fino alla morte, nel 2016. Oggi il taekwondo in Italia ha trentamila tesserati, 600 società, 1200 tecnici, ""anzi maestri"" racconta l'attuale numero uno FITA Angelo Cito, pugliese come la medaglia oro olimpica Vito dell'Aquila, ""e loro sono il nostro segreto: da un buon maestro non può che nascere un ottimo allievo"". Dell'Aquila è entrato nei radar federali dall'età di 14 anni. La FITA scova i talenti, li fa crescere e li porta a Roma, nel Centro di preparazione olimpica dell'Acqua Acetosa: ""Oggi sono otto, studiano e vivono nella foresteria del Centro, ma a rotazione durante l'anno ne invitiamo oltre un centinaio per stage"". Nel 2019 la FITA è stata premiata come la migliore tra le oltre 200 federazioni affiliate alla World Taekwondo. ""La nostra fortuna"" spiega Cito, ""sono i costi molto bassi: è sufficiente uno spazio al chiuso, un garage, una palestra scolastica, qualche materassina. Iniziare a praticarlo è alla portata di tutti. E lavoriamo molto anche con le scuole, in alcuni istituti riusciamo a inserire il taekwondo nell'orario scolastico"". È una storia insolitamente ambientata nel Sud Italia, ""proprio per i bassi costi e per una certa tradizione che va avanti da sempre"". 

Una tradizione al Sud Italia
La New Marzial del maestro Roberto Baglivo, dove è nato sportivamente Dell'Aquila, è ospitata nella palestra dell'ex scuola Marconi di Mesagne, non serve molto più di un quadrato di otto metri per otto. E sono tutti del Sud i medagliati italiani di questo sport, olimpico da Sydney 2000 dopo essere stato disciplina dimostrativa a Seul '88 e Barcellona '92: Carlo Molfetta, oro a Londra 2012, anche lui originario di Mesagne e allievo di Baglivo, Mauro Sarmiento, argento e bronzo nel 2008 e 2012, di Casoria, e ora Dell'Aquila. Con meno di 400 euro l'anno si può iniziare, esistono corsi per bambini di 4 anni, la federazione italiana organizza il torneo Kim e Liù al Foro Italico, a Roma, per bambini dai 6 agli 11 anni: nell'ultima edizione erano in duemila. Un dobok, l'uniforme, non costa più di cinquanta euro. Si diventa taekwondoka con poco, si impara e lo si rimane per tutta la vita. Come Zlatan Ibrahimovic, Barack Obama, Will Smith, Sharon Stone. Come Vito ""of the Eagle"" da Mesagne, provincia",la repubblica,https://www.repubblica.it/dossier/sport/olimpiadi-tokyo-2020/2021/07/24/news/taekwondo_in_italia_origini_e_attualita_-311585012/?ref=search
"Benvenuti al Sud, due facce diverse della Puglia vincente",24 LUGLIO 2021,"Sarà Mennea, la freccia del sud, che da lassù spinge. E Modugno con il suo Volare. ""Da buon terrone mi sta ribollendo il sangue"" è la prima cosa che dice Samele. Oh yes, le prime medaglie azzurre vengono dal Meridione, dalla Puglia, da Mesagne (provincia di Brindisi) e da Foggia, distanti 257chilometri. Da due generazioni diverse: Vito Dell'Aquila, 20 anni, oro nel taekwondo e Luigi Samele che oggi ne fa 34 e si è regalato l'argento nella sciabola. Un carabiniere e un finanziere. Samele a fine 2102 si è trasferito a Bologna (Virtus) dove convive con la fidanzata, la sciabolatrice ucraina Olga Kharlan. Suo padre Franco è un chirurgo in pensione, la madre è farmacista, il fratello Riccardo è oggi arbitro internazionale di scherma e l'altro fratello Francesco, 32, partecipa ai campionati di nuoto per disabili.

Ma è il doppio oro nel taekwondo di Mesagne ad avere un valore particolare. Già perché un paese di nemmeno 30 mila abitanti ha due campioni olimpici, segno che i semi crescono e gli esempi contano. Il primo (dell'Italia in questa specialità) a Londra 2012 porta la firma di Carlo Molfetta, oggi 34enne, e team manager azzurro. Che ora spiega: ""Siamo la Jesi della scherma, ma sul tatami. Vito è un metodico, studia gli avversari, viene dalla mia stessa società, e ha quello che manca spesso agli altri, il saper sacrificare tutto per una meta. Io ho vinto a 28 anni, lui a 20, ha il futuro davanti. Il mio oro è servito a questo: a far capire che anche in un piccolo posto del sud puoi diventare qualcuno, se sai usare la testa. Non ho dato consigli a Vito, perché è ben seguito, e perché un campione non deve guardarsi allo specchio, ma mettersi al servizio degli altri. Gli ho fatto capire che era forte e che poteva fare la storia"".

Stessa scuola, ma non stessa tecnica. ""Io ero estroverso e caciarone, non ascoltavo, lui invece è molto diligente. Gli hanno sicuramente tolto il cellulare, ma lui nell'attesa dello scontro finale sa come isolarsi. Io ero potente, lui è un serpente, tira sempre fuori un calcetto o un colpo che non ti aspetti. Alla Vezzali, per capirci. Lui è nato nel nuovo taekwondo, quello con le corazze elettroniche e sensori, dove non serve più la forza per mettere il punto, ma altri fattori: la scioltezza e l'elasticità della gamba, ma anche il semplice tocco della corazza. Io allenavo la resistenza facendo pesi e balzi, lui con i calci. Viene da una famiglia modesta, i suoi sono braccianti, non è fidanzato, ma come tutti quelli cresciuti in provincia ha fame e determinazione. E da noi il taekwondo grazie al maestro Roberto Baglivo è una tradizione di campioni. Con i soldi dell'oro di Londra, 140 mila euro, mi sono comprato una fetta di casa a Roma, e anche Vito non perderà la testa, ne sono sicuro. Io da quando avevo 12 anni era ossessionato dall'idea di vincere ai Giochi e quando ci sono riuscito ho provato un grande appagamento, ero stato operato quattro volte alle ginocchia, perché questo sport ti usura le articolazioni, piedi e caviglie. Invece Vito è sano, ha un computer in testa, durerà e darà altre soddisfazioni"".

Cosimo, 18 anni, fratello di Vito, al telefono conferma: ""Siamo tutti a casa a festeggiare, mamma ha pianto, io lo sapevo che Vito è inarrestabile quando si mette in testa una cosa"". E Franco, il padre di Samele, da Foggia, ci tiene a dire: ""Questa è una città capitale della sciabola. Ma quello che conta nei ragazzi è la voglia di riscatto, anche se devono emigrare. Luigi ha prima finito il liceo a Roma e poi si è trasferito a Bologna, ma le sue radici restano qui"". E crescono medaglie azzurre. ",la repubblica,https://www.repubblica.it/dossier/sport/olimpiadi-tokyo-2020/2021/07/24/news/due_medaglie_dalla_puglia-311610134/?ref=search
"Taekwondo:mondiale da protagonisti per Italia,migliore in Europa",07 agosto 2022,"""Un mondiale che ci ha visto protagonisti con una squadra giovanissima e competitiva in quasi tutte le categorie! Si torna a casa con un oro e ben 3 bronzi nelle categorie juniores e due bronzi in quelle dei cadetti.


    Bronzi che potevano benissimo essere qualcosa in più visto che tutti gli azzurri hanno mancato per un soffio la finale"".

Così il presidente della Federazione italiana taekwondo, Angelo Cito commenta i risultati degli azzurri.
    ""L'Italia è l'unica nazione europea a conquistare una medaglia d'oro nel mondiale maschile juniores con un Angelo Mangione immenso che ha sbaragliato tutti i suoi avversari - ha aggiunto Cito - Veramente strepitoso il dominio asiatico in questa edizione di un mondiale che ha visto la presenza di 165 nazioni e otre 1500 Atleti; numeri impressionanti a testimonianza della crescita del Taekwondo a livello mondiale"".",ANSA,https://www.ansa.it/sito/notizie/sport/altrisport/2022/08/07/taekwondomondiale-da-protagonisti-per-italiamigliore-in-europa_b06dbfb8-dd59-4c01-a087-687723380640.html
"L'onda coreana tra cinema, tv e pop",18 agosto 2022,"Hanno dovuto inventare un neologismo per definirla: ""Hallyu"". È la new wave della Corea del Sud che inonda ogni campo, dalla tecnologia all'intrattenimento. In principio fu un anonimo figlio di imprenditori di Seoul che si faceva chiamare Psy: il suo video del 2012 Gangnam style su YouTube ha superato i 4 miliardi e mezzo di visualizzazioni. Era solo l'inizio: poi sono arrivati Parasite, quattro Oscar, il fenomeno Baby Shark, la serie tv Squid game. Per non parlare degli idoli del K-Pop. La copertina del Venerdì in edicola domani ripercorre il boom coreano con un articolo di Alba Solaro, che parte da una mostra al V&A Museum di Londra, e un approfondimento di Carlo Pizzati che ne racconta il lato oscuro della corsa capitalistica, tra superricchi e superpoveri.",la repubblica,https://ricerca.repubblica.it/repubblica/archivio/repubblica/2022/08/18/londa-coreana-tra-cinema-tv-e-pop32.html?ref=search
"Corea del Sud, la k-culture fa impazzire il mondo",19 AGOSTO 2022,"Quando si può dire che tutto sia iniziato? Probabilmente il 15 luglio del 2012. Quel giorno Park Jae-Sang, figlio trentenne di ricchi imprenditori di Seoul, carica su YouTube il video di una canzone del suo sesto album. Era noto alle autorità per la sua esuberanza, aveva una bella collezione di multe e censure per canzoni considerate sconvenienti se non proprio immorali. Si era dato un nome d'arte, Psy, da psycho, in quanto ""pazzo per la musica"".

Nessuna multa gli è comunque arrivata per il video postato quel giorno, intitolato Gangnam Style. Solo se avete passato gli ultimi dieci anni in una grotta nel deserto non sapete di cosa si tratta. Fenomeno virale, celebrazione trash irresistibile del distretto da dove viene Psy (a Gangnam negli ultimi quarant'anni il valore delle case è salito quindici volte più che nel resto di Seoul), il video ha spalancato un'era.

Lo dicono bene i numeri. Il 21 dicembre del 2012 tocca la cifra record di 1 miliardo di visualizzazioni, mai raggiunta prima. YouTube non aveva preso in considerazione la possibilità che un video superasse i 2 miliardi e 147 milioni di visualizzazioni, ma ecco che nella primavera del 2014 Gangnam Style polverizza anche quella soglia, costringendo il sito a modificare il software e portare il limite a nove milioni di miliardi.

 

Oggi in cima alla classifica non c'è più Psy ma, indovinate? Un altro video made in Corea, Baby Shark (2016), 11 miliardi di click per una canzoncina che insegna ai bimbi di Seoul a parlare in inglese. Sono cifre da capogiro, anche per una civiltà abituata alla globalizzazione. Ancora più vertiginoso è pensare che le genera un Paese che è quasi la metà dell'Italia, con poco più di 50 milioni di abitanti, che fino a pochi decenni fa aveva un reddito pro capite più basso di Haiti, e ora esporta auto, smartphone, tecnologia ma soprattutto k-pop, k-drama, k-film, k-fashion, k-food, k-beauty.

Possiamo dunque parlare di ""coreanizzazione"" della cultura pop contemporanea? Certo che sì. Non nella misura dell'americanizzazione della cultura di massa nel dopoguerra -   non c'è un Alberto Sordi a sognare di fare il coreano con gli snack alle alghe o il bubble tea. Ma ci sono i suoi pronipoti, pronti a tutto per un gruppo come i Bts: i fan dei re del k-pop si fanno chiamare The Army e sono 90 milioni, provate a pensare quante potenze ci sono in giro con un esercito di 90 milioni di seguaci.

C'è un neologismo per tutto questo: hallyu. È un termine cinese che sta per ""Korean Wave"", l'irresistibile onda d'urto della cultura pop coreana divenuta in pochi anni una vera forma di soft power. ""Già ci uccidono commercialmente, i coreani, poi vincono pure l'Oscar con un film inquietante"", aveva commentato Donald Trump quando Parasite di Bong Joon-ho si era aggiudicato la statuetta, nel febbraio 2020, prima volta nella storia per un film non in inglese.

Nel bagno di Parasite
Il prossimo 24 settembre, chi si avventurasse al Victoria & Albert Museum di Londra si troverebbe di fronte, ricreato nei minimi dettagli, il bagno della misera baracca di Parasite, quello dove i protagonisti si arrampicavano in cerca di campo per i cellulari. È uno dei pezzi forti di Hallyu! The Korean Wave, mostra evento che l'istituzione londinese lancia come la prima in occidente di questa portata (fino al 25 giugno 2023).

L'idea è di risalire alle origini del fenomeno immergendo il visitatore nella iper vitalità colorata e creativa del fattore ""K""; dalle giacchette di Psy agli oggetti di scena di Squid Game, dal packaging delle maschere di bellezza che hanno invaso il mercato occidentale alla torre di 33 monitor tv creata nell'86 da Nam June Paik, pioniere coreano della videoarte, fino alla scultura alta tre metri di G-Dragon (uno degli idoli k-pop più amati dalla moda).

Se pensiamo a quanto sono importanti oggi le parole, per capire quanta hallyu c'è nelle nostre vite, basterebbe dire che lo scorso ottobre l'Oxford English Dictionary ha aggiunto 26 lemmi coreani. Alcuni sono ovvi (k-pop e via discorrendo), altri meno. Mukbang sono i video di gente che si ingozza di cibo coreano mentre interagisce con gli spettatori. Hanbok è l'abito tradizionale coreano, che stilisti contemporanei come Suh Younghee e Ji Won Choi hanno reimmaginato in chiave moderna, e li si vedrà nella mostra. La più interessante di tutte è forse skinship: indica il contatto fisico e l'intimità fra persone dello stesso sesso, molto comune nei gruppi k-pop; due ragazzi/e che si strusciano o si danno bacini non fanno necessariamente una coppia, anzi.

Professione topliner
Per capire cosa rende speciale il k-pop ci siamo presi una guida inaspettata. Val Del Prete è arrivata a Londra  da Roma qualche anno fa con una borsa di studio in neuroscienze, ma poi ha virato sulla musica e oggi è una topliner e vocal producer che scrive canzoni da dischi di platino per superstar k-pop come le Twice, gli Astro, The Boyz, le Aespa. ""Il k-pop non è un genere musicale, è un fenomeno culturale"", spiega Val. ""Dietro a gruppi come Bts o le Blackpink, che tutti indicano come le nuove superstar globali, c'è un'industria che punta a sviluppare prodotti di intrattenimento musicale e visuale ad altissimi livelli, per una generazione abituata a vivere e socializzare online senza barriere di lingua, spazio, tempo, genere. Devono sfornare continuamente contenuti per tenere viva l'attenzione dei fan"".

Un bombardamento, insomma: di coreografie, luci, colori, scenografie da videogame, canali video live, reality tv, balletti non stop - a guardare le band femminili è impressionante la similitudine con le esibizioni delle ragazze di Non è la Rai: Gianni Boncompagni aveva avuto l'occhio lungo. I gruppi sono quasi sempre maschili o femminili, rari quelli misti, affollati, fino anche a undici o dodici idol, ciascuno col suo ruolo: il rapper, il visual, la prima voce, il primo dancer, quello/a più fashionista, il cucciolo...

""Ai casting delle agenzie, e uso il termine agenzie perché SM o YG Entertainment sono molto più che case discografiche, si presentano in migliaia, ma solo pochi ce la fanno e per loro inizia un training tostissimo di due o tre anni prima del debutto. Vengono messi sotto contratto anche a dieci anni e allenati come atleti, per imparare a cantare, ballare, recitare, diventare performer di prima classe"".

A scrivere i pezzi ci pensano professionisti come Val, ""e devi fare i conti con l'impatto visuale. Queste sono canzoni multistrato pensate per performance di gruppo, è più simile a scrivere una partitura per orchestra con anche 50 o 70 parti vocali, che non a una ballata pop alla Ed Sheeran, ma è questo il suo bello"". Al centro c'è il rapporto fortissimo che si crea fra gli idol e il loro fandom, alimentato da canali social che non riposano mai. ""I fan vedono letteralmente gli idol crescere con loro, ogni giorno, anche nelle piccole cose. In cambio, sono capaci di stare svegli tutta la notte per votare l'ultimo singolo e farlo schizzare in cima alle classifiche. Quelli dei Bts arrivarono ad affittare di tasca loro i tabelloni a Times Square a New York per il quinto compleanno del gruppo"".

La posta in gioco è altissima da quando i Bts hanno sfondato il muro del mercato Usa con Dynamite, generando qualcosa di molto simile alla Beatlemania. E infatti ora tutti li vogliono: è fresca la pubblicazione di Bad Decisions, che mette insieme i sette ragazzi - RM, Jin, Suga, V, J-Hope, Jimin e Jungkook - con i rapper Benny Blanco e Snoop Dogg, quasi a smentire le voci di uno stop per la band, in corsa ormai da dodici anni. Non sono un fenomeno nato a tavolino, i Bts hanno iniziato dal basso, scrivono da sé quasi tutte le canzoni che hanno temi anche complessi; il rapporto difficile col mondo adulto, le aspettative sociali, i rapporti personali, il disagio mentale.

Le fragilità non vengono nascoste, anzi, spesso sono spunto per canzoni, come per serie tv. Hwang, il protagonista di Stranger (su Netflix) che scopre un vaso di pandora di corruzione politica, ha subìto da piccolo un'operazione al cervello che lo ha reso incapace di esprimere le proprie emozioni. In It's Ok Not To Be Ok si incrociano le vite di un bell'infermiere di ospedale psichiatrico, con fratello disabile a carico, e una scrittrice di libri per bambini dal guardaroba firmato Dior e Dolce e Gabbana, problematica e sociopatica. E la protagonista di Avvocata Woo, in testa alle classifiche Netflix, è autistica e geniale.

La forza di queste serie è nel non negare il disagio, ma raccontarlo con ironia, leggerezza, mescolando thriller e soap opera, fumetto e romance. Le serie giocano con tutto, c'è pure la versione coreana di La casa di carta. Vincenzo è la storia di un giovane coreano adottato da un mafioso italiano (!); Guardian porta nel presente le avventure di un goblin che deve trovarsi una sposa mortale; Crash Landing On You immagina la love story fra un'ereditiera della Corea del Sud che precipita col parapendio in Corea del Nord, e l'ufficiale nemico che la aiuta a nascondersi.

Come nel cinema di Bong Joon-ho o di Park Chan-wook, la critica sociale e politica scorre nemmeno tanto sotto pelle. Pachinko, prodotta da Apple TV prima del successo di Squid Game (di cui è in preparazione la seconda stagione), racconta la vita di una donna coreana attraverso il 20esimo secolo: le spinte a una modernizzazione metabolizzata troppo in fretta, le ferite aperte della colonizzazione giapponese (1910-1945), mentre i media registrano un aumento dei crimini di odio verso i coreani in Giappone, alimentati dall'estrema destra.  

Il futuro impalpabile
Hallyu! The Korean Wave metterà in mostra anche i webtoons, graphic novel digitali che si scrollano verticalmente, pensati per gli smartphone e popolarissimi in Corea, negli anni fonti di idee e storie per cinema e serie tv.

Il successo del k-pop non lo aveva previsto nessuno, ma ora è una strategia, con lo Stato in prima linea a finanziare e sostenere quello che Soo-Man Lee, fondatore della SM Entertainment, sintetizza con efficacia: ""Culture first, economy next"". Il futuro per lui sono le Aespa, gruppo che combina quattro performer reali con avatar digitali, già pronte per il metaverso. Con buona pace di chi, al loro debutto, ha lanciato l'allarme per la ""deumanizzazione"" del k-pop.",la repubblica,https://www.repubblica.it/venerdi/2022/08/19/news/corea_del_sud_cultura_boom_kpop_serie_tv_cinema_bts_blackpink_mostra_victoria_and_albert_museum_hallyu-361443354/?ref=search
Fattore K: la Corea-mania sul nuovo Venerdì,17 AGOSTO 2022,"In cinese hanno dovuto inventare un neologismo per definirla: “Hallyu”. È la new wave della Corea del Sud che ha inondato ogni campo, dalla tecnologia all’intrattenimento: il Venerdì in edicola domani con Repubblica le dedica la sua copertina. In principio fu un anonimo figlio di imprenditori di Seoul che si faceva chiamare Psy: pubblicato nel 2012, il suo videoclip Gangnam Style  ha superato i 4 miliardi e mezzo di visualizzazioni su YouTube. Ma era solo l’inizio: poi sono arrivati Parasite, quattro Oscar di cui uno – mai successo prima a un film non in lingua inglese – come miglior lungometraggio; e poi il fenomeno Baby Shark, la serie tv Squid Game. Per non parlare del K-Pop amato da milioni di fan nel mondo. Nei servizi di copertina ripercorriamo il boom coreano con un articolo di Alba Solaro che parte da una mostra che il prestigioso Victoria & Albert Museum di Londra dedica al nuovo immaginario del Paese asiatico. E nell'approfondimento Carlo Pizzati che ci racconta il lato oscuro della corsa capitalistica della Corea, tra superricchi e superpoveri.   

Sul nuovo Venerdì anche Paolo Virzì che presenta in anteprima (sarà a Venezia) il nuovo film Siccità, ambientato in una Roma senz'acqua che non sembra poi tanto fantascientifica; lo intervista Stefano Cappellini.

",la repubblica,https://www.repubblica.it/venerdi/2022/08/17/news/fattore_k_la_coreamania_sul_nuovo_venerdi-362060169/
"BTS, ecco come i campioni del K-pop potranno evitare il servizio militare",19 AGOSTO 2022,"I sette ragazzi del gruppo di K-pop coreano BTS, nonostante il loro successo sia individuale che come band, in patria e nel mondo, continuano ad essere inseguiti dall'ombra del servizio militare. Ma ora sembra esserci una nuova possibilità che permetterebbe a RM, Jin, Suga, J-Hope, Jimin,V e Jungkook di adempiere ai loro doveri verso la nazione senza dover vestire la divisa. 

La leva obbligatoria
In Corea del Sud, tutti i giovani maschi fra i 18 e i 28 anni che sono considerati abili devono prestare servizio miliare obbligatorio della durata di 21 mesi. Questo è anche dovuto al fatto che il Paese, nonostante l'armistizio del 1953, formalmente non ha mai sottoscritto un trattato di pace con la Corea del Nord e le tensioni nella penisola non si sono mai definitivamente sopite.

L'idea del sindaco di Busan
I membri dei BTS che hanno superato la soglia di età sono già stati favoriti con una concessione di maggior tempo. Ma ora Park Heong-joon, il sindaco di Busan, città in corsa per ospitare l'Expo mondiale che si terrà dal 25 aprile al 25 ottobre 2030, sta valutando la possibilità di chiedere una sorta di ""servizio alternativo"" per i membri della pop band.

Ambasciatori delle pubbliche relazioni
""Se ai BTS sarà permesso potranno servire la nazione con la loro capacità unica"", ha detto Park all'agenzia di stampa Yonhap. In questo scenario, i membri della band potrebbero diventare ambasciatori delle pubbliche relazioni in vista della candidatura di Busan che competerà con Roma e la saudita Riad per ospitare l'esposizione internazionale.

L'arma segreta
Dal punto di vista di Park, avere i BTS sarebbe un'arma segreta con cui nessun'altra città potrebbe competere. La sua proposta è stata recentemente presentata all'ufficio presidenziale, nella speranza di garantire ai fenomeni del K-pop, le stesse opzioni di servizio militare alternativo che sono state precedentemente applicate ad atleti e artisti famosi che contribuiscono al prestigio nazionale e al progresso culturale del Paese e delle singole città.

Jin il primo a partire
Senza questa alternativa, il membro dei BTS Jin sarebbe il primo a dover indossare la divisa. Il cantante, che a dicembre compirà 30 anni, ha avuto una sospensione dal governo quando ha raggiunto l'età per prestare servizio perché rappresenta un ""artista di cultura pop che è stato raccomandato dal Ministro della Cultura, dello Sport e del Turismo per aver notevolmente valorizzato l'immagine della Corea sia all'interno della nazione che in tutto il mondo"". Ma ora, se la proposta del sindaco di Busan non dovesse essere accolta, il cantante (e presto anche gli altri membri della band) si troverebbe costretto a dover sospendere la sua carriera.",la repubblica,https://www.repubblica.it/spettacoli/cinema/2022/08/19/news/bts_kpop_corea_del_sud_servizio_militare_busan-362174418/
"Pachinko', il riscatto di una vita migrante. Yuh-Jung Youn: ""Pregiudizi? Il mondo te li insegna""",28 MARZO 2022,"Ottant’anni di storia familiare attraverso Corea, Giappone, Stati Uniti. L’arco della vita di una bambina nata in un villaggio di pescatori vicino a Busan negli anni Dieci del Novecento, che diventa donna, si innamora di un uomo che le è proibito, emigra ad Osaka, cresce due figli, manda un nipote a far carriera negli Stati Uniti, tutto sullo sfondo dell’occupazione giapponese della Corea. Dal romanzo best seller dall’autrice coreana Min Jin Lee la serie tv trilingue Pachinko (da ieri su Apple tv+), dal nome delle sale giochi gestite dalla comunità coreana immigrata in Giappone, è un racconto emozionante e complesso che parla di prepotenze e riscatto, di forza d’animo e di sacrificio e di cosa significa dover abbandonare il proprio paese per una vita migrante. Quella bambina diventata nonna è interpretata in età dall’attrice Yuh-Jung Youn, premio Oscar per la commedia familiare Minari che ha abbracciato il personaggio di Sunja con generosità ed entusiasmo.

Cosa ha trovato in lei?
""Quello che mi è piaciuto subito del personaggio di Sunja è la sua forza e determinazione a sopravvivere. Sulla sceneggiatura ho letto 'una donna anziana', ho 74 anni e mi sono detta ‘beh la posso interpretare, è l’età perfetta’. Mi ha ispirato a interpretare questo ruolo sicuramente la sceneggiatura ma poi anche il romanzo, ho trovato subito una connessione con Sunja. Dopo tanti anni di professione i ruoli sono ruoli, ogni personaggio vale uguale per me ma devo ammettere che in qualche modo questo mi ha toccato in modo più profondo con il suo viaggio di sopravvivenza e onestà. Ho sentito che dovevo interpretarla"".


Le ha suscitato dei ricordi?
""Certo perché anche se la storia inizia molto prima della mia nascita io in qualche modo l’ho conosciuta attraverso i racconti di mia madre. Lei è nata nel 1924, lei mi ha raccontato quell’epoca e leggendo il libro, pieno di dettagli, molti ricordi si sono risvegliati. Mi sono preparata sull’epoca di occupazione giapponese, il periodo in cui “abbiamo perso il nostro paese”, in Corea si dice così, ma poi ho riflettuto che il background storico non era così importante per me. Però i racconti di mia mamma erano vivi: non poteva parlare coreano in pubblico, la obbligavano a parlare giapponese, a scuola nessuno insegnava più a scrivere in coreano e si provava vergogna. Sunja mi ha fatto pensare molto a mia madre e alla mia famiglia, la sua storia mi è molto preziosa, sono stata molto felice di fare questa serie. Mi sono chiesta cosa avrei fatto nei suoi panni? Non so se avrei avuto il suo coraggio"".

'Pachinko' parla di pregiudizi, lei se ne è mai sentita vittima?
""Sempre… sempre. Quando vado oltre oceano mi succede. Ma li abbiamo tutti: tutti proviamo pregiudizi nei confronti degli altri. Se penso al mio tempo in Corea c’erano tanti immigrati nella Cina, c’erano nomi orribili che venivano dati a chi veniva da fuori. Quando sei una minoranza provi sempre questo tipo di pregiudizi anche se hai una buona natura finisci per imparare i pregiudizi dalla scuola, se non sei razzista alle volte è il mondo che te lo fa diventare"".

In 'Pachinko' come in 'Minari' il cibo ha un valore grande.
""Io non cucino perché sono un tipo piuttosto pigro, vivo da sola per cui non ho tutta questa voglia di cucinare per me sola. Però condividere i pasti è un qualcosa di molto importante nella cucina coreana, noi abbiamo un espressione in coreano che vuol dire “il potere del riso” perché se si condivide un pasto, si siede intorno alla stessa tavola per noi si diventa famiglia. Il cibo è molto importante nella nostra cultura forse perché eravamo un popolo molto povero"".

Nel cinema ma ancor di più nella serialità il racconto negli ultimi anni ha preso un punto di vista femminile. Cosa ne pensa?
""Il concetto della madre è un concetto fondamentale in tutto il mondo. Non amo le definizioni come quella di “femminista” o “sciovinista” perché le persone sono tutte differenti e complesse, ma il ruolo delle donne è importante e deve essere naturalmente riconosciuto"".

Lo scorso anno ha vinto l’Oscar come miglior attrice non protagonista, premiata da Brad Pitt.
""È stato molto stressante. Pensavo il primo Oscar l’ha vinto Bong – Joon ho sto a posto, non sono la prima ma non pensavo alla categoria degli attori. Tutti si congratulavano ed erano contenti ma io dentro di me mi sentivo come un atleta olimpico: devo vincere, devo vincere. È stato molto stressante anche perché mentre facevamo Minari non avevamo minimamente pensato ai premi e a tutto questo. Non mi aspettavo nulla se non di finire in tempo"".
Da 'Parasite' a 'Squid Game' gli ultimi anni sono stati incredibili per l’industria coreana.
""Abbiamo avuto sempre buoni film e buone serie ma ci sono state nella storia varie ondate: quella del cinema italiano — ricordo quando si parlava solo di Bertolucci — , quella del cinema francese... Ora forse è il momento dei coreani. Non sono un critico o un esperto, non so dire perché improvvisamente il mondo stia rivolgendo la sua attenzione a noi. Siamo sempre stati lì"".",la repubblica,https://www.repubblica.it/serietv/appletvplus/2022/03/28/news/pachinko-343192783/
Han Kang: il romanzo è vivo e abita in Corea,21 FEBBRAIO 2021,"
Talvolta oggi, in Italia, abbiamo l'impressione che non esista più letteratura. Quale letteratura? Quale poesia? Tranne per qualche figura più in ombra, il vuoto sembra assoluto, se chiediamo alla letteratura la radicale intensità della sua rara presenza. Se vogliamo leggere, dobbiamo spostarci lontano verso l'Estremo Oriente.
 
Han Kang è nata a Gwangju nella Corea del Sud, cinquant'anni fa, nel 1970. La casa editrice Adelphi ha pubblicato La vegetariana (2016), Atti umani (2017) e Convalescenza (2019), che ha ottenuto un’attenzione grandissima nell’Asia orientale. Tutti e tre sono libri molto belli. Ma Il frutto della mia donna, nucleo originario de La vegetariana, è un vero capolavoro che tutti dovrebbero leggere. Apparso per la prima volta nel 1997, è contenuto in Convalescenza.

Ecco un malato: un giovane dottore che progetta un’anestesia, che sarà probabilmente dolorosissima. Tutto il racconto è impregnato di malattia: nient’altro che malattia, la quale ferisce, offende, intorpidisce, forse uccide. Il dolore del malato o della malata è intollerabile. Essi piangono silenziosamente. Non c’è limite al dolore. Intorno c’è l’ospedale, la grande città coreana, i giardini, gli autobus: la pioggia intensa; lontano i genitori, che il malato o la malata dovrebbero cercare; e la sorella alta e slanciata, dai lineamenti delicati e bellissimi. Nulla è più squisito di lei. In cielo, chissà dove, trascorrono uccelli, bianchi e con le zampe nere: le gru della Manciuria, veloci, ardite, irraggiungibili. Poi ci sono oche, anitre, galli, galline, uccelli di ogni specie, come se il mondo animale si fosse impossessato completamente di quello umano. Non esistono più uomini: oppure così vaghi da perdersi nel cielo e nella notte. Via via che il libro procede, esso diventa più arduo, fiorito, esotico: talora incomprensibile.

Una donna smarrisce la voce. Su di lei scende il freddo. La sua voce diventa esile, fievole, quasi inesistente. La realtà stessa la si è perduta; e chi la fruga e la scava è condannato al fallimento assoluto. Non resta che morire: morire totalmente, a meno che uno non sappia smarrirsi tra le nuvole: oppure nel regno della pura sofferenza. Tutti hanno perduto il dono di respirare. Ogni alba è terribile e sconvolgente.

* * *

Una mattina, all’improvviso, chissà perché, chissà come, appare una donna: una moglie; scalza, con le unghie bianche e inflessibili. Non ha la forza di aprire la bocca. Tutto è silenzio: un silenzio supremo; lo stesso che conosciamo dalle esili stampe giapponesi. Un dottore scopre nella donna un colorito malsano, e ausculta, invano, il suo soffio, sebbene questo soffio non esista: sia soltanto il soffio di un soffio, il ricordo di un soffio, di un remotissimo soffio perduto per sempre in un passato inesistente. La donna si ribella. Con una specie di ferocia, grida: «È impossibile vivere in questo mondo opprimente»: «Qui non c’è vita, ma orrore»; «qui, intorno, tutto è marcio».

* * *

Sulla donna cade il letargo. Così, sul mondo di Gwangju scende il silenzio: un silenzio ovattato e quasi mortale. La donna piange, asciugandosi la guancia con il dorso della mano. Dice: «Adesso è come se dovessi sprofondare in un luogo di malattia e di morte».
Il sogno della donna era sempre stato quello di morire da bambina, ma aveva rinviato e rinviato e rinviato perché non aveva mai scoperto il momento giusto della propria morte. Poi, all’improvviso, la donna scelse un paese — chissà quale —: ci restò sei mesi, e ancora sei mesi — e così via, così via, sempre più lontano, sempre più lontano, perché — disse — «voglio vedere il confine del mondo». «Voglio spingermi — ripeté — nel luogo più remoto della terra».

La donna scrisse su un grande quaderno: «Sento spuntare una lucciola e schiudersi petali in luoghi vicini e lontani: le larve lasciano il bozzolo; cani e gatti partoriscono i loro cuccioli; ecco il battito cardiaco del vecchio nel palazzo accanto; gli spinaci cuociono nella cucina al piano di sopra; un mazzo di crisantemi recisi accanto al grammofono nell’appartamento di sotto. Giorno o notte, le stelle descrivono una quieta parabola; e ogni volta che sorge il sole, i sicomori lungo la strada fremono drammaticamente verso l’Oriente. Vorrei poter vivere solo di vento, sole e d’acqua». «Non sono stata felice — continuò a dire la donna — forse sulla mia spalla grava perennemente un’anima tormentata che non si aggrappa alle gambe e alle membra? Il mio solo desiderio è sempre stato di scappare: il dolore provoca un grido; la sofferenza genera un urlo spaventoso».

Il marito scrisse: «Adesso la forma di mia moglie conserva a malapena una traccia del bipede che è stata una volta. Le sue iridi sembrano trasformate in lucidi grappoli tondeggianti, e vengono poco per volta coperte da filamenti tenebrosissimi. Mia moglie non vede più. Non può nemmeno flettere le estremità dei suoi steli. Ma quando io esco sulla veranda, provo una sensazione confusa che non riesco ad esprimere: simile ad una corrente elettrica che esce dal suo corpo ed entra nel mio. Allora, forse, solo per un istante, diventiamo la stessa, identica persona. Non c’è nulla d’altro, nient’altro che flutti immensi e vorticosi nei quali rischiamo di perderci e di annegarci».

Qualche personaggio — non sappiamo quale — osa ridere sia pure per un momento, perché l’acqua e il riso sono la stessa cosa: riso e acqua, acqua e riso. Una donna piange e ride, ride e piange.

* * *

Per un istante, per un istante solo, noi entriamo nella casa della donna. Tutto è violento, raro, assurdo, esotico, a volte superbamente floreale. Tutto tace. Ci sono soltanto cose mute: pantofole ammucchiate, scarpe da ginnastica, scarpe eleganti, piatti bruciati, pentole sporche, pavimenti luridi. Ma la donna si sente sola. Ora si spoglia e passeggia nuda, sotto la pioggia, per la grande strada di Gwangju. Non vede più, non può nemmeno flettere le estremità dei suoi steli.

La donna non era mai stata felice. Il suo aspetto conservava a malapena una traccia della forma che aveva avuto in passato. Le sue iridi sembravano trasformate. Lucidi grappoli tondeggianti venivano poco alla volta coperti da filamenti marroni. La donna non vedeva più.

***

Un giorno la donna stava seduta con le ginocchia premute nel fondo di un autobus, e desiderava spaccare il vetro con il pugno. Bramava il sangue sgorgato dalla sua mano. Da cosa cercava di scappare? Che cosa l’affliggeva al punto da farle desiderare di fuggire al punto opposto del mondo? E cosa la tratteneva? Cosa la paralizzava? Cosa la affliggeva?

Quando le foglie, che un tempo erano le membra e i capelli della donna, cadono emettendo una manciata di frutta, quella sensazione cessa all’improvviso come un filo sottile che si spezza.

Forse sulle sue spalle gravava perennemente un’anima tormentata, che si aggrappava alle membra. Il suo solo desiderio era un impulso basilare: il dolore che provoca il dolore.

* * *
Come nelle Odi di Pindaro, una sola sostanza domina il mondo: l’acqua. Anche Convalescenza è impregnato, imbevuto d’acqua: non c’è nulla d’altro. La donna dice: «Adesso è come se sprofondassi in un luogo chiamato malattia e morte». Morire con violenza era sempre stato il sogno della donna: fin da bambina aveva sempre rinviato la propria morte. Scelse un paese. Visse lì per qualche tempo e poi si spostò altrove, e così via, così via, sempre più lontano e lontano e lontano e lontano.",la repubblica,https://www.repubblica.it/robinson/2021/02/21/news/han_kang-300851687/?ref=search
"POP ALLA COREANA, COSÌ IL FENOMENO K-POP CONQUISTA I GIOVANI (ANCHE) IN ITALIA",23 gennaio 2022,"La Corea è trend: il film Oscar Parasite di Bong Joon Ho, il successo di Squid Game, la serie di Netflix al top delle classifiche e di cui è stata confermata la seconda stagione (""l'universo di Squid Game è appena cominciato"", ha detto il co-ceo Ted Sarandos), sono esempi di un intrattenimento che ha dilagato nel mondo.

Oltre cinema e serie tv, c'è la nuova musica popolare della Corea del Sud, il K-pop, da anni un fenomeno musicale da milioni di dollari: un mix di generi tra pop occidentale, hip hop, rock, dance, elettronica, R&B e country; una vera e propria sottocultura che definisce stili e mode sociali e anche un'enorme industria che vale intorno ai 5 miliardi di dollari (fonte: Korea Creative Content Agency).

Basti pensare che i BTS, il gruppo più famoso, acronimo di Bangtan Boys (RM, Jin, Suga, J-Hope, Park Ji-min, V e Jeon Jung-kook), secondo Forbes, hanno guadagnato 16,5 milioni di dollari dal loro canale YouTube nel 2021, vendendo più album di Taylor Swift, Billie Eilish e Ariana Grande. Inoltre, grazie al debutto sul mercato azionario sudcoreano della loro etichetta discografica, la Big Hit Entertainment, oggi Hybe, nell’ottobre 2020, ogni membro della band, secondo quanto riportato dalla CNN, ha ricevuto 68.385 azioni, del valore di 7,9 milioni di dollari ciascuna al prezzo di emissione. “I numeri legati al K-pop crescono di anno in anno perché è un genere musicale profondamente coinvolgente, che mette in connessione gli Idol (così vengono chiamati i cantanti e le band musicali coreane ndr) ed i fan - spiega KBlue, pseudonimo di Fabio Demofonti, il primo esponente italiano di musica pop sud coreana con all'attivo collaborazioni con rapper come lo statunitense Snoop Dogg e il filippino Bassilyo - avvicinarsi al K-pop significa intraprendere un’esperienza unica, ricca di emozioni e stimoli. Oggi la sua carica travolgente ha invaso anche l’Italia e sono tantissimi i giovani e giovanissimi che seguono questo genere musicale. Qui a Seoul, dove vivo e dove sto realizzando il mio intenso periodo di trainee, la Korean wave si respira nell’aria. Il K-pop è ovunque, sulla maggior parte dei cartelli pubblicitari, sui maxi schermi dei negozi e come sottofondo nella maggior parte delle stazioni radiofoniche”. 
La Korean popular music, sembra spingere sempre più in là i confini del suo successo e l’impatto colossale si comprende dal numero di fan in ogni parte del mondo. Parliamo di 89 milioni di appassionati sparsi in 113 diversi paesi, 16 milioni gli ascoltatori mensili su Spotify e un numero incalcolabile di concerti e i festival organizzati in vari continenti. Oltre agli innumerevoli premi già vinti dagli Idol, numerosi all’AMA, la Billaboard, la nota rivista statunitense dedicata alla musica, ha certificato che Dynamite, è la canzone del 2021 più ascoltata su Apple Music al mondo.
Per non parlare del successo planetario dei BTS, durante l’ultimo capodanno. Il loro show è stato seguito da oltre 30 milioni di fan in streaming, da 186 paesi diversi. E IU, la solista K-pop, è stata inserita da Forbes tra le 40 personalità più influenti e potenti della Corea.
“Per capire l’impatto del K-pop basta guardare i profili social degli Idol - spiega KBlue - Lisa delle BLACKPINK, una tra le icone assolute di questo genere musicale, dopo aver debuttato da solista con ‘Lalisa’ nel 2021, è diventata la top influencer per eccellenza, superando addirittura i 70 milioni di follower su Instagram. E anche su Twitter, il K-pop non è da meno, infrangendo tutti i record possibili con numeri esorbitanti. I cinguettii legati a hashtag #K-pop sono oltre 6 miliardi, e provengono da ben 20 Paesi diversi”. Un mondo ad altissima competitività come sembra testimoniare il record di suicidi tra le giovanissime star.
Il K-pop, che ha iniziato la sua ascesa su scala mondiale nella prima decade degli anni 2000 con gruppi come 2NE1, BIGBANG, Super Junior, Wonder Girls, Girls Generations, ha poi, dopo Psy
(Vi ricordate Gangnam Style? E' stato davvero apripripista con un video da record, il primo della storia a raggiungere il miliardo di visualizzazioni su YouTube, era il 2012) ha avuto una vera esplosione globale, grazie ai BTS e alle BLACKPINK. I gruppi che negli anni si affacciano alla scena musicale K-pop sono molteplici, dagli Exo, alle Twice, dalle ITZY alle Aespa, dagli Stray Kidz agli Ateez, molti dei quali, come Got7, IZ*ONE si sono sciolti, per poi diventare a volte solisti affermatissimi come Sunmi e Somi. Eric Nam sarà in concerto in Italia ad aprile 2022
“Attraverso la mia musica cerco di diffondere al pubblico che mi ascolta un messaggio di positività ed energia - afferma KBlue - perché il K-pop è proprio questo, una carica esplosiva di allegria e vitalità. E vorrei che presto canzoni K-Pop possano essere ascoltate anche nei talent e nei programmi musicali italiani, come il Festival di Sanremo"".",ANSA,https://www.ansa.it/canale_lifestyle/notizie/teen/2022/01/23/pop-alla-coreana-cosi-il-fenomeno-k-pop-conquista-i-giovani-anche-in-italia_309d1811-a5cf-490f-b924-0bffe48f1423.html
"Korea Week, rassegna di film e docu, molti inediti in Italia",05 novembre 2021,"Sarà un seminario dell'Università La Sapienza di Roma-Dipartimento di Comunicazione e Ricerca Sociale, sull'Hallyu, l'onda coreana, anche cinematografica, che ha travolto il mondo, a inaugurare la Korea Week che per la prima volta è dedicata al Cinema.

La rassegna, organizzata dall'Istituto Culturale Coreano, in collaborazione con Asiatica Film Festival, dal 9 al 14 novembre, presenterà una decina di opere tra film e documentari sottotitolati, per la maggior parte inediti in Italia, alla Casa del Cinema di Roma, con ingresso gratuito fino ad esaurimento posti.

In programma anche i cortometraggi del K-Lab, un laboratorio ""didattico esperienziale, realizzato dal Centro Sperimentale di Cinematografia, con la direzione artistica di Maurizio Nichetti.
    ""Ci è sembrato doveroso da parte nostra - spiega Choong Suk Oh, direttore dell'Istituto Culturale Coreano - presentare questo mondo che, pur avendo avuto in questi ultimi anni un boom di notorietà a livello mondiale con film come 'Parasite' e 'Minari' o ancor più recentemente con drama come 'Squid Game', ha ancora molti lati affascinanti da scoprire. E per questo ci siamo affidati alla conoscenza e all'esperienza di Italo Spinelli, una delle figure più esperte del cinema asiatico, direttore artistico di Asiatica Film Festival"".
    Nell'ambito del Korea Week Cinema anche cinque cortometraggi in cui la Corea è stata narrata, con gli occhi di giovani registi italiani. ""In occasione della Korea Week verranno proiettati film che rappresentano varie sfaccettature dell'identità, non solo cinematografica, del paese"" dice Italo Spinelli.
    Tra i film in anteprima 'Introduction' di Hong Sang-soo, regista sceneggiatore pluripremiato nei maggiori festival (Berlino, Cannes, Venezia, Locarno, Busan). E poi l'esordio della regista Lim Sun-ae con 'An Old Lady', 'Homeless' di Lim Seung-hyeun, 'Ebbro di vino e di donne' ('Chihwaseon') considerato il capolavoro di Im Kwont'eek, 'Fighter' di Yun Jero. Tra i documentari, 'My Love don't cross that river' di Jin Mo-young su una coppia sposata da 76 anni. Completano la rassegna, tra gli altri, il film cult 'Hanyo' di Kim Ki-young, che nel 1960 ha contribuito alla creazione di una filmografia nazionale.",ANSA,https://www.ansa.it/sito/notizie/cultura/cinema/2021/11/05/korea-week-rassegna-di-film-e-docu-molti-inediti-in-italia_953a760d-cc7d-4335-be19-d1350272e078.html
